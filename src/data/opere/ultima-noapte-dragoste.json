[
  "CAMIL PETRESCU\nUltima noapte de dragoste,\nîntâia noapte de război\n1930",
  "CARTEA ÎNTÂIA\nLa piatra craiului, în munte\nÎn primăvara anului 1916, ca sublocotenent proaspăt, întâia dată\nconcentrat, luasem parte, cu un regiment de infanterie din capitală, la\nfortificarea văii Prahovei, între Bușteni și Predeal. Niște șănțulețe ca pentru\nscurgere de apă, acoperite ici și colo cu ramuri și frunziș, întărite cu pământ\nca de un lat de mână, erau botezate de noi tranșee și apărau un front de vreo\nzece kilometri.\nÎn fața lor, câteva dreptunghiuri de rețele și „gropi de lup” erau menite\nsă sporească fortificațiile noastre. Toate capetele acestea de tranșee, risipite\nici-colo, supraveghind șoseaua (?) de pe boturi de deal, nu făceau, puse cap\nla cap, un kilometru. Zece porci țigănești, cu boturi puternice, ar fi râmat,\nîntr-o jumătate de zi, toate întăriturile de pe valea Prahovei, cu rețele de\nsârmă și cu „gropi de lup” cu tot. (Gropile astea de lup erau niște gropi cât\ncele pe care le fac, jucându-se, copiii în nisip, iar în fund aveau bătut câte\nun mic țăruș, ascuțit apoi ca o țeapă în sus.) După socotelile Marelui stat-\nmajor român din 1916 – adică din timpul bătăliei de la Verdun – dușmanul\ncare venea la atac avea să calce, din nebăgare de seamă, în aceste gropi și să\nse împungă în țepi, fie în talpă, fie în spate. Despre „valea fortificată” a\nPrahovei vorbea cu respect toată țara: Parlamentul, partidele politice și\npresa. Ca să nu poată fi văzute din tren aceste realizări misterioase,\nvagoanele nu circulau decât cu perdelele trase, sau, dacă nu erau perdele, cu\ngeamurile mânjite cu vopsea albă, iar de la Sinaia, pe fiecare culoar, erau\nsantinele cu baioneta la armă. La 10 mai, în același an, eram mutat în\nregimentul XX, care, de un an și mai bine, se găsea pe frontieră, deasupra\nDâmbovicioarei în munți, tot pentru acoperire și fortificații. Aci, aceeași\nglumă: câteva sute de metri de tranșee-jucării erau menite să ilustreze\nprincipiile tactice ale armatei române de neînvins. Frontul de acoperire al\nbatalionului nostru se întindea pe vreo zece-cincisprezece kilometri de\nfrontieră, către vama Giuvala în dreapta, iar spre stânga până la domul alb,\nde piatră, al culmii Piatra Craiului. Noi „fortificasem” însă, cu trei sute de\nmetri de tranșee, ca mai sus, dar fără gropi de lup, numai bătătura de iarbă\nverde dintre căsuța care ne slujea de popotă și căsuța unde locuia\ncomandantul de batalion. Firește că dacă vreun nefericit s-ar fi rătăcit pe aci",
  "„să vadă” întăriturile noastre, ar fi fost arestat și probabil executat ca un\nspion.\nÎn realitate, vremea se trecea cu instrucție într-o poiană mai mărișoară,\ncu asalturi eroice, care nu erau departe de jocurile de copii din mahalaua\nOborului, când ne împărțeam în români și turci, și năvăleam urlând unii\nîntr-alții. Știu bine că în acest timp se dădeau asigurări în Parlamentul țării\ncă „suntem bine pregătiți”, că în doi ani de neutralitate „armamentul a fost\npus la punct”, iar anumite persoane își luau răspunderea afirmării că suntem\ngata „până la ultimul nasture, până la ultimul cartuș”, iar cu știința luptei\npână la cucerirea oricărei poziții, fie ea socotită ca inexpugnabilă.\nPentru ceilalți, poate că aceasta vilegiatură militară n-ar fi fost prea mult\ndezagreabilă. Camarazii erau oameni cumsecade, care își credeau la necaz.\nPrânzurile și cinele luate laolaltă, în odăița scundă a popotei, treceau potolit,\nîntre mâncăruri de birt mic, tărăgănate convorbiri despre amărăciunile\nconcentrării prea îndelungate, despre intrigile de la comanda regimentului,\ndespre cele mai bune sfaturi pentru pregătirea murăturilor și a borșului,\nmenite să fie trimise prin scrisori acasă, și, în zile mai de seamă, despre\npartidele politice ale țării, când cei care citeau gazeta în fiecare zi aveau\nprilej să strălucească prin comunicări inedite.\nPentru mine însă această concentrare era o lungă deznădejde. De multe\nori seara, la popotă, era destul un singur cuvânt ca să trezească răscoliri și\nsă întărâte dureri amorțite. E îngrozitoare uneori această putere a unei\nsingure propozițiuni, în timpul unei convorbiri normale, ca să pornească\ndintr-o dată măcinarea sufletească, așa cum din zecile de combinații cu\nșapte litere ale unui lacăt secret, una singură deschide spre interior. În\nasemenea împrejurări, nopțile mi le petreceam în lungi insomnii, uscate și\nmistuitoare.\nLa drept vorbind însă, în astă-seară nu atât discuția, care nu mai era o\nsimplă aluzie, m-a aruncat în halul acesta de răscolire, ba era chiar prea\ndirectă ca să mai fie atât de otrăvitoare, cât încercarea neizbutită, pe lângă\ncomandantul batalionului, de a obține o permisie la Câmpulung.\n„Popota” unde suntem acum e într-o odaie mică, sătească, mai sus decât\ntoate satele românești din munte. E abia mai mare ca o colibă, văruită în\nalb, cu două paturi înguste la perete, acoperite cu velințe vechi, și care acum\nne slujesc și drept scaune de masă. O lampă de „gaz” dă o lumină gălbuie,\naproape la fel de leșinată ca a vinului, din paharele mari de apă, de dinainte.\nMasa e, firește, de brad, ca la cârciumile de drum mare și acoperită cu",
  "pânză țărănească. Cum fiecare ofițer are tacâmul lui de acasă, ales cu\ndinadins de proastă calitate, „că se pierde”, avem dinainte o împerechere de\nfarfurii, cuțite și pahare, adunate parcă de prin bâlci. Toți cei paisprezece\nofițeri ai batalionului de acoperire suntem îngrămădiți aici și, în așteptarea\ncafelelor, se continuă, fără ca nimeni să se sinchisească de fumăria în care\nne găsim, discuția începută o dată cu masa și iscată de o gazetă adusă de la\naprovizionare.\nÎntâmplarea e între cele obișnuite, iar discuția e la fel cu toate discuțiile\nliterare, filosofice, artistice, politice, militare, religioase ale oamenilor care,\nîn saloane, în restaurante, în tren, în sala de așteptare a dentistului, „își spun\npărerea lor” cu convingerea neînduplecată și matematică cu care larvele își\nțes în jur gogoși.\nUn proces dezbătut la Curtea-cu-jurați din București a sfârșit printr-o\nachitare, pătimaș comentată. Un bărbat din așa-zisa societate bună și-a ucis\nnevasta necredincioasă și a fost absolvit de vină de către judecătorii lui.\nCăpitanul Dimiu, comandantul batalionului, un soi de flăcău ardelean,\nfără să fie din Ardeal, voinic, cu mustața bălaie, regulată ca insigna de pe\nșapca cheferistă, ceva mai mare însă, aproba fără codire hotărârea\njuraților…\n— Domnule, nevasta trebuie să fie nevastă și casa, casă. Dacă-i arde de\naltele, să nu se mărite. Ai copii, ai necazuri, muncești ca un câine și ea să-și\nfacă de cap?… Ei, asta nu… Dacă eram jurat, și eu îl achitam.\nCăpitanul Dimiu e un conformist. Întârziat mult în grad, om cu rosturi\ngospodărești, nu și-ar permite să poarte la vârsta lui chipiu franțuzesc,\nmoale, turtit, așa cum poartă căpitanii tineri, ci a rămas la modelul „Regele\nCarol I”, înalt, rigid ca de carton (că așa și era), teșit la spate numai.\nMai surprinzător părea că opinia contrară era susținută de căpitanul\nCorabu, tânăr și crunt ofițer, cu școală germană, justițiar neînduplecabil,\n„spaima regimentului”. Acum era de nerecunoscut. Păstra asprimea frazei\nscurte, dar sentimentele acestea de apărător al dragostei nu i le bănuise\nnimeni, niciodată.\n— Cu ce drept să ucizi o femeie care nu te mai iubește? N-ai decât să te\ndesparți. Dragostea-i frumoasă tocmai pentru că nu poate cunoaște nici o\nsilnicie. E preferință sinceră. Nu poți să-mi impui să te iubesc cu sila.\nCăpitanul Floroiu, puțintel, delicat și cu fața blondă-șters, îmbătrânită\nînainte de vreme, era de aceeași părere.",
  "— Cum poți să ai cruzimea să siluiești sufletul unei femei? Dreptul la\ndragoste e sfânt, domnule… Da, da… și aci lungea mult, cu capul întors a\nnecaz, în profil, pe cei doi „a”. Îți spun eu… oricând… unei femei trebuie\nsă-i fie îngăduit să-și caute fericirea.\nȘi toți ceilalți, tineri sau mai bătrâiori, lăsând ca discuția să fie dusă cum\nse cuvine de către superiori, erau, dealtfel, de aceeași părere.\nAș fi vrut totuși să spun și eu două vorbe. Simplismul convins al acestei\ndiscuții mă făcea să surâd nervos, căci se suprapunea celor înveninate din\nmine, ca în revistele ilustrate prost, unde roșul cade alături de conturul\nnegru. Dar fiindcă vorbeam încet, nu eram auzit, și cum începeam fraza,\ncâte o voce mai puternică mi-o lua cu hotărâre și pasiune înainte.\nAr fi drept să arăt că nu numai în saloane, în tren, la restaurant se discuta\nașa. În literatură, de pildă, și în teatru era același lucru. Nu numai romanele,\ndar toate piesele așa-zise bulevardiere, mult la modă pe atunci, nu\nproclamau decât „dreptul la iubire”, și în privința asta erau noi și\nrevoluționare, față de piesele care proclamau în vremuri prăfuite: Ucide-\no!… Îndeosebi era jucat pe toate scenele din lume un tânăr francez, ale\ncărui eroine „poetice”, elocvente, cu părul despletit și umerii goi, într-un\ndecor de lux și muzică, își căutau „fericirea” trecând peste orice, târâte de\npatimă. Femeile din toate capitalele plângeau, înduioșate până la mistuire\nde neînțelegerea bărbaților brutali din piesă, incapabili să simtă frumusețea\nsublimă a iubirii.\nCum teatrul, mai cu seamă prin dialogul lui, care trebuia să dea „iluzia\nvieții” (presărat doar cu vorbe de spirit ici și colo), se obligase să dea deci\nimaginea exactă a publicului și a convorbirilor lui, publicul, la rândul său,\nîmprumuta din scenă fraze și formule gata și astfel, în baza unui principiu\npe care, prin analogie, l-am putea numi al mentalităților comunicante, se\nstabilise o adevărată nivelare între autori și spectatori:\n— Nu știu, domnule – filosofă cu resemnare căpitanul Dimiu, stând\nmare, dar cuminte ca o fată, la masă – mie mi se pare că nevasta nu trebuie\nsă-și facă de cap… mai e și obrazul omului în joc. Și dădu ordonanței\nșervetul împăturit cu grijă și chibzuială. Surâd călduț căpitanului, și pentru\ncă are dreptate, și pentru că am nevoie de bunăvoința lui. Pândesc cu suflet\nde slugă momentul să-i cer o favoare.\n— Domnule căpitan – căci căpitanul Floroiu era ceva mai nou în grad\ndecât comandantul de batalion – admiți dumneata, te rog spune, admiți",
  "dumneata să ucizi o femeie care-ți declară că nu te poate iubi? Ei, cum vine\nasta?\n— Nu știu cum vine, dar eu aș achita pe cel care și-a omorât nevasta din\npricină că ea și-a părăsit bărbatul și copiii.\nAm surâs din nou mieros și aprobator. Știu cât plictiseau pe camarazii\nmei aceste încercări care adulmecau bunăvoința comandantului, dar era\npeste puterile mele. Mă oferisem în ajun să execut cu plutonul o săpătură pe\ncare alții nu o izbutiseră, și această ofertă a mea îi dezgustase. Înțelegeam\nlimpede, ca prin sticla asta, dar ce puteam face? În mine era o foială de\nșerpi, care ajungea deasupra numai într-un surâs, înseriat vieții militărești.\nAm crezut acum că e momentul propice și – în șoaptă bâlbâită, jucându-\nmă cu furculița și cuțitul, să nu trădez emoția de moarte care mă gâtuia – i-\nam repetat cererea din ajun.\n— Domnule căpitan… știți… vă rugasem… am la Câmpulung…\nTrebuie să fiu mâine seară acolo. Știți, azi am aranjat cu serviciul…\nÎmi pluteau vorbele nesigure, dezarticulate, ca aeroplanele de hârtie\nalbă, pe care le aruncă, prin cameră, copiii, jucându-se.\nS-a întors spre mine cu un aer de negustoreasă acră și plictisită:\n— Domnule sublocotenent – cu un „domnule” trântit – ți-am spus că nu\nse poate, nu o dată, de zece ori. Nu se poate, și nu se poate… Aici nu sunt\nnici eu de capul meu.\nAm devenit livid și am surâs ca un câine lovit, cerând parcă scuze că\nînghit puneri la punct atât de grave.\nDar peste câteva clipe m-a cuprins o ură amară și seacă împotriva\ntuturor. Prostia pe care o vedeam mi-a devenit insuportabilă, pripit, ca o\nîncălzire și o iritație a pielii pe tot corpul. Nu așteptam decât să izbucnesc…\nPândeam un prilej, o cotitură de frază sau un gest, ca să intervin cu o\naruncătură de grenadă. Totdeauna, insuccesul mă face în stare să comit,\ndupă el, o serie interminabilă de greșeli, ca un jucător la ruletă, care,\nîncercând să se refacă, mizează mereu în contratimp: de două-trei ori pe\nrând roșu și trece apoi pe negru, tocmai când acesta nu mai iese, revine, și\nașa la nesfârșit, cu îndârjire. Sunt în stare să fac față, cu un sânge rece\nneobișnuit, chiar întâmplărilor extraordinare, pot transforma însă mici\nincidente în adevărate catastrofe, din cauza unui singur moment\ncontradictoriu.\nEram acum destul de lucid ca să-mi dau seama că sunt aproape în pragul\nunei nenorociri, căci în asemenea împrejurări consiliile de război sunt, ca și",
  "regulamentele, necruțătoare și dau pedepse absolut disproporționate –\ndouăzeci de ani de muncă silnică pentru o palmă dată superiorului, de pildă\n– dar în același timp mă simțeam evadat din mine însumi, căzut ca pe un\npovârniș prăpăstios.\n— Corabule, ascultă-mă ce-ți spun… Asta-i părerea mea cel puțin.\nCum? admiți dumneata ca să… că așa vine, nu-i așa? – și aci întoarse capul\nca să găsească măcar o aprobare inițială, dar nu mi-a întâlnit decât privirea\ntăioasă – în sfârșit, nu-i așa? ca să-și lase casa și copiii, să-ți spună „alivoar,\nstimabile” și tu să nu-i rupi picioarele?… Ba să faci și pe delicatu! „Noroc\nși să fie de-a bună, cucoană.”\n— Domnule căpitan – căci Corabu nu numai că era cu mult mai nou, dar\nîi era acum și subaltern – eu vă întreb încă o dată: Admiteți dumneavoastră\ndragoste cu sila? Dacă o femeie zice „nu-mi mai placi… să ne despărțim”…\nPoți dumneata să spui: „nu… ești condamnată pe toată viața, n-ai drept să\ndivorțezi…” Da?\n— Ei bine, dacă e vorba de o despărțire în regulă, atunci e altceva,\nfirește. Eu nu vorbesc de divorț… eu zic de femeia care-și înșală bărbatul.\nAm intervenit nervos și aproape șuierat… Atât de viu și ca mimică, încât\ntoți s-au întors spre mine.\n— Nu, nici atunci.\nȘi am reluat mai scăzut, demascându-mi premeditarea, acum când toți\nmă priveau uimiți.\n— Discuția dumneavoastră e copilăroasă și primară. Nu cunoașteți\nnimic din psihologia dragostei. Folosiți un material nediferențiat.\nDacă aș fi spus asta ca opinie obiectivă, oamenii ar fi acceptat-o, poate,\ndar era în tonul meu, în ostentația neologismelor, o nuanță de jignire și\ndispreț, încât toți m-au privit mirați, nedeprinși cu atitudini atât de puțin\nmilitărești, iar căpitanul Corabu, întărâtat, dar stăpânindu-se, s-a întors spre\nmine cu un fel de mică solemnitate acră de magistrat.\n— Cum, domnule, dacă o femeie zice: „nu mai vreau”, dumneata zici:\n„ba da, să vrei?” Hăi?\n— Dacă e vorba de o simplă împreunare, da… are drept să zică: nu mai\nvreau… Dar iubirea e altceva. Iar dacă nu știți ce e, puteți, cu noțiunile\ndumneavoastră cumpărate și vândute cu toptanul: „așa am auzit… așa\nvând” să dezbateți toată viața, că tot nu ajungeți la nimic. Și privindu-i\ndisprețuitor: Discutați mai bine ceea ce vă pricepeți.",
  "Au tresărit toți și apoi au rămas încremeniți de nedumerire, ca și când\ndin tavan s-ar fi desprins, și ar fi căzut în mijlocul mesei, peste farfurii și\npahare, o cobra încolăcită și împăiată. Izbucnirea mea era nelalocul ei,\nvulgară, fără temei, între oamenii aceștia care vorbeau obișnuit după masă,\ndar musteala otrăvitoare din mine trebuia să răzbească. M-am sculat brusc\nși am ieșit bățos ca dintr-o plină ședință, mereu în uimirea tuturor.\nM-a ajuns în prag, ca un cuțit în inimă, șuierătoare și groaznică, vocea\ncăpitanului Corabu:\n— Sublocotenent Gheorghidiu…\nȘi în aceeași clipă am auzit un rostogolit de tacâmuri, căderea unui\nscaun și am înțeles că, turbat, căpitanul Corabu sărise în mijlocul odăii.\nAm încremenit o clipă cu spatele la ei și am gândit: sunt pierdut…\nliniștit și simplu, cum poate fi un medic care ar constata că are cancer.\nȘtiam că mai lovise un ofițer.\nM-am întors dintr-o dată cu tot corpul și am făcut un pas înspre mijlocul\nodăii. Căpitanul Corabu, care, înfipt în picioare și mult mai voinic decât\nmine, mă aștepta, a înlemnit cu mâna ridicată când a văzut pumnul meu\ncrispat, gata să lovească. Mă simțeam alb, cu tot sufletul în așteptare și\nliniștit ca un cadavru. Era, dealtfel, un fior în întreaga încăpere, care a făcut\nsă nu mai respire nimeni. Căpitanul mi-a întâlnit privirea și a rămas ca o\nlinie. Cred că mi-a văzut în ochi priveliști de moarte, ca peisajele lunare. Au\nînțeles toți că sunt hotărât să răspund și apoi să mă omor. Niciodată n-am\nfost lovit ca bărbat și cred că n-aș putea îndura asta. Dealtfel, mai\najunsesem de două ori poate, în viața mea, până în acest prag. Ba, copil\nchiar, era să fiu sfâșiat de un buldog, care se năpustise asupra mea, dar i-am\nîntâlnit într-o fulgerare privirea, și a încremenit pe loc, ca și mine, alb\natunci, ca și azi, probabil. Niciodată simt că n-aș putea face asta cu voință,\nca un exercițiu. Cred mai curând că această privire e ca o punte supremă de\nla suflet la suflet, de la element la element.\nAm ieșit palid mereu, în tăcerea obosită și întinsă.\nÎn sălița mică, aproape să mă lovesc de ordonanțele care scoteau\ntacâmurile…\n— Domnule sublocotenent, la noapte compania noastră dă trei posturi!\nEra plutonierul Raicu, care aștepta să terminăm masa.\n— Lasă-mă în pace, și am ieșit în luminișul de iarbă și lună. E în mine\nacum o deznădejde mistuitoare, care numai la gândul că trebuie să mă duc\nacasă îmi îngroașă vinele gâtului. Simt nevoia să alerg, să umblu pe poteci.",
  "Nu știu ce să fac și mă ispitește, ca o șoaptă seacă, gândul să plec totuși la\nCâmpulung, acolo unde se aleg firele norocului meu. Un îndemn de\nprudență îmi spune însă că aș zădărnici poate totul, printr-o greșeală de\nimpulsiv.\nOrișan mă ajunge din urmă, îngrijorat, și mă întreabă de aproape:\n— Gheorghidiule, ascultă, ce e cu tine?\nÎmi ia brațul, dar caut să ocolesc răspunsul.\n— Nimic.\n— Ascultă, mă, ce a fost ieșirea de adineauri?\nNu mint deloc, firește, când, abia reținându-mă, continuu și acum o\nfierbere, nejustificată de temperatura locului și a momentului și deci\nretorică pentru spectator sau pentru cel ce nu se recunoaște în întâmplare.\n— M-a scos din sărite atâta sărăcie de spirit într-o discuție. Cu noțiuni\nprimare, grosolane, cu înțelesuri nediferențiate. Ce știu ei despre dragoste,\nde vorbesc interminabil? Platitudini, poncife din cărți și formule curente…\nDogme banale, care circulă și care țin loc de cugetare.\n— Dar… și rămâne în gol, căci simte, acum abia, că lămuririle sunt din\naltă „clasă” decât i se păruse izbucnirea insolentă de adineauri.\nȘi totuși el nu bănuiește nici acum, nu poate da la o parte perdeaua care-\nmi acoperă sufletul, ca să știe ce răni sunt acolo, cât de mult această\nizbucnire a mea e un istovitor și amar „pro domo”. Nu-l las să mă întrerupă\nmăcar.\n— Ce-i o iubire, ca s-o faci regulă casnică? A se șterge pe picioare la\nușă… a nu-și înșela bărbatul… așa cum vrea Dimiu. Cine ar putea respecta\nasemenea regulament de serviciu interior al conjugalității? Dar infinit mai\nsuperficială încă e formula lui Corabu. Cum? se pot despărți așa de ușor doi\namanți? Un bandaj aplicat prea multe zile pe o rană și se lipește de ea de\nnu-l poți desface decât cu suferințe de neîndurat… dar două suflete care s-\nau împletit… au crescut apoi laolaltă? Dacă admiți că o căsnicie e o\nasociație pentru bunul trai în viață, e rușinos, firește, să protestezi atunci\ncând e dizolvată. Dar cum să primești formula de metafizică vulgară că\niubirea sufletească e o conjugare de entități abstracte, care când se desfac se\nregăsesc în aceeași formă și cantitate ca înainte de contopire: doi litri de apă\nși sare, puși la distilat, dau un litru și jumătate de apă și o jumătate de litru\nde sare; amesteci iar și iar ai doi litri de apă și sare? A crede că iubirea\nsufletelor e o astfel de combinare simplistă înseamnă, firește, a discuta ca",
  "toată lumea, prostește… O femeie își dă sufletul și pe urmă și-l reia intact.\nȘi de ce nu? Are drept să ia înapoi exact cât a dat.\nFără să vreau, înfierbântat încă de propria mea izbucnire, de tot ce\nmocnisem în suflet, strâng furios brațul lui Orișan, care la început a încercat\nnedumerit să mă întrerupă și care acum, înțelegând, ca la lumina unei torțe,\ncă e vorba de sentimente refulate, sugrumate îndelungă vreme, tace,\nascultându-mă, pe poteca luminată de lună, sub cerul înalt, aci, între culmi\nde munți.\n— O iubire mare e mai curând un proces de autosugestie… Trebuie timp\nși trebuie complicitate pentru formarea ei. De cele mai multe ori te\nobișnuiești greu, la început, să-ți placă femeia fără care mai târziu nu mai\npoți trăi. Iubești întâi din milă, din îndatorire, din duioșie, iubești pentru că\nștii că asta o face fericită, îți repeți că nu e loial s-o jignești, să înșeli atâta\nîncredere. Pe urmă te obișnuiești cu surâsul și vocea ei, așa cum te\nobișnuiești cu un peisaj. Și treptat îți trebuiește prezența ei zilnică. Înăbuși\nîn tine mugurii oricăror altor prietenii și iubiri. Toate planurile de viitor ți le\nfaci în funcție de nevoile și preferințele ei. Vrei succese ca să ai surâsul ei.\nPsihologia arată că au o tendință de stabilizare stările sufletești repetate și\ncă, menținute cu voință, duc la o adevărată nevroză. Orice iubire e ca un\nmonoideism, voluntar la început, patologic pe urmă.\nÎți construiești casa pentru o femeie, cumperi mobila pe care a ales-o ea,\nîți fixezi deprinderile cum le-a dorit ea. Toate planurile tale de viitor până la\nmoarte sunt făcute pentru doi inși. A plecat de acasă, și ești necontenit\nîngrijorat să nu i se întâmple ceva… Te străpunge ca un stilet orice aluzie\ndespre ea și ești nebun de fericire când, după greutăți materiale și umilințe\nuneori, ai izbutit să-i faci o surpriză care s-o uimească de plăcere. Ei bine,\nîntr-o zi vine femeia aceasta și-ți spune că toate astea trebuie să înceteze\npână mâine la ora 11,35, când pleacă la gară. Shylock n-a avut curajul să\ntaie din spatele unui om viu exact livra de carne la care avea dreptul, căci\nștia că asta nu se poate. Totuși, femeia crede că din această simbioză\nsentimentală, care e iubirea, poate să-și ia înapoi numai partea pe care a\nadus-o ea fără să facă rău restului. Nici un doctor nu are curajul să despartă\ncorpurile celor născuți uniți, căci le-ar ucide pe amândouă. Când e cu\nadevărat vorba de o iubire mare, dacă unul dintre amanți încearcă\nimposibilul, rezultatul e același. Celălalt, bărbat sau femeie, se sinucide, dar\nîntâi poate ucide. De altminteri așa e și frumos. Trebuie să se știe că și",
  "iubirea are riscurile ei. Că acei care se iubesc au drept de viață și de moarte,\nunul asupra celuilalt.\nOrișan nu vede că-mi sunt ochii plini de lacrimi în întuneric, dar fără\nîndoială simte asta din deznădejdea înmuiată a vocii mele. Tace, alături de\nmine, îndelung, din delicatețe… Abia târziu mă întreabă cu sfiiciune:\n— Suferi, Gheorghidiule?\nNu răspund nimic, căci aș izbucni în hohote nervoase. Mușchii feței îmi\nsunt contractați.\nMă duce apoi până acasă. În prag, nu mă mai pot stăpâni.\n— Dacă mâine seară nu-mi dă drumul pentru două zile, dezertez.\nPleacă fără să spuie o vorbă, dar ghicesc în strângerea de mână o\nnedumerire, o prietenie descurajată parcă.\nDiagonalele unui testament\nÎn primăvara anului 1916, ca sublocotenent proaspăt, întâia dată\nconcentrat, luasem parte, cu un regiment de infanterie din capitală, la\nfortificarea văii Prahovei, între Bușteni și Predeal. Niște șănțulețe ca pentru\nscurgere de apă, acoperite ici și colo cu ramuri și frunziș, întărite cu pământ\nca de un lat de mână, erau botezate de noi tranșee și apărau un front de vreo\nzece kilometri.\nÎn fața lor, câteva dreptunghiuri de rețele și „gropi de lup” erau menite\nsă sporească fortificațiile noastre. Toate capetele acestea de tranșee, risipite\nici-colo, supraveghind șoseaua (?) de pe boturi de deal, nu făceau, puse cap\nla cap, un kilometru. Zece porci țigănești, cu boturi puternice, ar fi râmat,\nîntr-o jumătate de zi, toate întăriturile de pe valea Prahovei, cu rețele de\nsârmă și cu „gropi de lup” cu tot. (Gropile astea de lup erau niște gropi cât\ncele pe care le fac, jucându-se, copiii în nisip, iar în fund aveau bătut câte\nun mic țăruș, ascuțit apoi ca o țeapă în sus.) După socotelile Marelui stat-\nmajor român din 1916 – adică din timpul bătăliei de la Verdun – dușmanul\ncare venea la atac avea să calce, din nebăgare de seamă, în aceste gropi și să\nse împungă în țepi, fie în talpă, fie în spate. Despre „valea fortificată” a\nPrahovei vorbea cu respect toată țara: Parlamentul, partidele politice și\npresa. Ca să nu poată fi văzute din tren aceste realizări misterioase,\nvagoanele nu circulau decât cu perdelele trase, sau, dacă nu erau perdele, cu\ngeamurile mânjite cu vopsea albă, iar de la Sinaia, pe fiecare culoar, erau\nsantinele cu baioneta la armă. La 10 mai, în același an, eram mutat în\nregimentul XX, care, de un an și mai bine, se găsea pe frontieră, deasupra",
  "Dâmbovicioarei în munți, tot pentru acoperire și fortificații. Aci, aceeași\nglumă: câteva sute de metri de tranșee-jucării erau menite să ilustreze\nprincipiile tactice ale armatei române de neînvins. Frontul de acoperire al\nbatalionului nostru se întindea pe vreo zece-cincisprezece kilometri de\nfrontieră, către vama Giuvala în dreapta, iar spre stânga până la domul alb,\nde piatră, al culmii Piatra Craiului. Noi „fortificasem” însă, cu trei sute de\nmetri de tranșee, ca mai sus, dar fără gropi de lup, numai bătătura de iarbă\nverde dintre căsuța care ne slujea de popotă și căsuța unde locuia\ncomandantul de batalion. Firește că dacă vreun nefericit s-ar fi rătăcit pe aci\n„să vadă” întăriturile noastre, ar fi fost arestat și probabil executat ca un\nspion.\nÎn realitate, vremea se trecea cu instrucție într-o poiană mai mărișoară,\ncu asalturi eroice, care nu erau departe de jocurile de copii din mahalaua\nOborului, când ne împărțeam în români și turci, și năvăleam urlând unii\nîntr-alții. Știu bine că în acest timp se dădeau asigurări în Parlamentul țării\ncă „suntem bine pregătiți”, că în doi ani de neutralitate „armamentul a fost\npus la punct”, iar anumite persoane își luau răspunderea afirmării că suntem\ngata „până la ultimul nasture, până la ultimul cartuș”, iar cu știința luptei\npână la cucerirea oricărei poziții, fie ea socotită ca inexpugnabilă.\nPentru ceilalți, poate că aceasta vilegiatură militară n-ar fi fost prea mult\ndezagreabilă. Camarazii erau oameni cumsecade, care își credeau la necaz.\nPrânzurile și cinele luate laolaltă, în odăița scundă a popotei, treceau potolit,\nîntre mâncăruri de birt mic, tărăgănate convorbiri despre amărăciunile\nconcentrării prea îndelungate, despre intrigile de la comanda regimentului,\ndespre cele mai bune sfaturi pentru pregătirea murăturilor și a borșului,\nmenite să fie trimise prin scrisori acasă, și, în zile mai de seamă, despre\npartidele politice ale țării, când cei care citeau gazeta în fiecare zi aveau\nprilej să strălucească prin comunicări inedite.\nPentru mine însă această concentrare era o lungă deznădejde. De multe\nori seara, la popotă, era destul un singur cuvânt ca să trezească răscoliri și\nsă întărâte dureri amorțite. E îngrozitoare uneori această putere a unei\nsingure propozițiuni, în timpul unei convorbiri normale, ca să pornească\ndintr-o dată măcinarea sufletească, așa cum din zecile de combinații cu\nșapte litere ale unui lacăt secret, una singură deschide spre interior. În\nasemenea împrejurări, nopțile mi le petreceam în lungi insomnii, uscate și\nmistuitoare.",
  "La drept vorbind însă, în astă-seară nu atât discuția, care nu mai era o\nsimplă aluzie, m-a aruncat în halul acesta de răscolire, ba era chiar prea\ndirectă ca să mai fie atât de otrăvitoare, cât încercarea neizbutită, pe lângă\ncomandantul batalionului, de a obține o permisie la Câmpulung.\n„Popota” unde suntem acum e într-o odaie mică, sătească, mai sus decât\ntoate satele românești din munte. E abia mai mare ca o colibă, văruită în\nalb, cu două paturi înguste la perete, acoperite cu velințe vechi, și care acum\nne slujesc și drept scaune de masă. O lampă de „gaz” dă o lumină gălbuie,\naproape la fel de leșinată ca a vinului, din paharele mari de apă, de dinainte.\nMasa e, firește, de brad, ca la cârciumile de drum mare și acoperită cu\npânză țărănească. Cum fiecare ofițer are tacâmul lui de acasă, ales cu\ndinadins de proastă calitate, „că se pierde”, avem dinainte o împerechere de\nfarfurii, cuțite și pahare, adunate parcă de prin bâlci. Toți cei paisprezece\nofițeri ai batalionului de acoperire suntem îngrămădiți aici și, în așteptarea\ncafelelor, se continuă, fără ca nimeni să se sinchisească de fumăria în care\nne găsim, discuția începută o dată cu masa și iscată de o gazetă adusă de la\naprovizionare.\nÎntâmplarea e între cele obișnuite, iar discuția e la fel cu toate discuțiile\nliterare, filosofice, artistice, politice, militare, religioase ale oamenilor care,\nîn saloane, în restaurante, în tren, în sala de așteptare a dentistului, „își spun\npărerea lor” cu convingerea neînduplecată și matematică cu care larvele își\nțes în jur gogoși.\nUn proces dezbătut la Curtea-cu-jurați din București a sfârșit printr-o\nachitare, pătimaș comentată. Un bărbat din așa-zisa societate bună și-a ucis\nnevasta necredincioasă și a fost absolvit de vină de către judecătorii lui.\nCăpitanul Dimiu, comandantul batalionului, un soi de flăcău ardelean,\nfără să fie din Ardeal, voinic, cu mustața bălaie, regulată ca insigna de pe\nșapca cheferistă, ceva mai mare însă, aproba fără codire hotărârea\njuraților…\n— Domnule, nevasta trebuie să fie nevastă și casa, casă. Dacă-i arde de\naltele, să nu se mărite. Ai copii, ai necazuri, muncești ca un câine și ea să-și\nfacă de cap?… Ei, asta nu… Dacă eram jurat, și eu îl achitam.\nCăpitanul Dimiu e un conformist. Întârziat mult în grad, om cu rosturi\ngospodărești, nu și-ar permite să poarte la vârsta lui chipiu franțuzesc,\nmoale, turtit, așa cum poartă căpitanii tineri, ci a rămas la modelul „Regele\nCarol I”, înalt, rigid ca de carton (că așa și era), teșit la spate numai.",
  "Mai surprinzător părea că opinia contrară era susținută de căpitanul\nCorabu, tânăr și crunt ofițer, cu școală germană, justițiar neînduplecabil,\n„spaima regimentului”. Acum era de nerecunoscut. Păstra asprimea frazei\nscurte, dar sentimentele acestea de apărător al dragostei nu i le bănuise\nnimeni, niciodată.\n— Cu ce drept să ucizi o femeie care nu te mai iubește? N-ai decât să te\ndesparți. Dragostea-i frumoasă tocmai pentru că nu poate cunoaște nici o\nsilnicie. E preferință sinceră. Nu poți să-mi impui să te iubesc cu sila.\nCăpitanul Floroiu, puțintel, delicat și cu fața blondă-șters, îmbătrânită\nînainte de vreme, era de aceeași părere.\n— Cum poți să ai cruzimea să siluiești sufletul unei femei? Dreptul la\ndragoste e sfânt, domnule… Da, da… și aci lungea mult, cu capul întors a\nnecaz, în profil, pe cei doi „a”. Îți spun eu… oricând… unei femei trebuie\nsă-i fie îngăduit să-și caute fericirea.\nȘi toți ceilalți, tineri sau mai bătrâiori, lăsând ca discuția să fie dusă cum\nse cuvine de către superiori, erau, dealtfel, de aceeași părere.\nAș fi vrut totuși să spun și eu două vorbe. Simplismul convins al acestei\ndiscuții mă făcea să surâd nervos, căci se suprapunea celor înveninate din\nmine, ca în revistele ilustrate prost, unde roșul cade alături de conturul\nnegru. Dar fiindcă vorbeam încet, nu eram auzit, și cum începeam fraza,\ncâte o voce mai puternică mi-o lua cu hotărâre și pasiune înainte.\nAr fi drept să arăt că nu numai în saloane, în tren, la restaurant se discuta\nașa. În literatură, de pildă, și în teatru era același lucru. Nu numai romanele,\ndar toate piesele așa-zise bulevardiere, mult la modă pe atunci, nu\nproclamau decât „dreptul la iubire”, și în privința asta erau noi și\nrevoluționare, față de piesele care proclamau în vremuri prăfuite: Ucide-\no!… Îndeosebi era jucat pe toate scenele din lume un tânăr francez, ale\ncărui eroine „poetice”, elocvente, cu părul despletit și umerii goi, într-un\ndecor de lux și muzică, își căutau „fericirea” trecând peste orice, târâte de\npatimă. Femeile din toate capitalele plângeau, înduioșate până la mistuire\nde neînțelegerea bărbaților brutali din piesă, incapabili să simtă frumusețea\nsublimă a iubirii.\nCum teatrul, mai cu seamă prin dialogul lui, care trebuia să dea „iluzia\nvieții” (presărat doar cu vorbe de spirit ici și colo), se obligase să dea deci\nimaginea exactă a publicului și a convorbirilor lui, publicul, la rândul său,\nîmprumuta din scenă fraze și formule gata și astfel, în baza unui principiu",
  "pe care, prin analogie, l-am putea numi al mentalităților comunicante, se\nstabilise o adevărată nivelare între autori și spectatori:\n— Nu știu, domnule – filosofă cu resemnare căpitanul Dimiu, stând\nmare, dar cuminte ca o fată, la masă – mie mi se pare că nevasta nu trebuie\nsă-și facă de cap… mai e și obrazul omului în joc. Și dădu ordonanței\nșervetul împăturit cu grijă și chibzuială. Surâd călduț căpitanului, și pentru\ncă are dreptate, și pentru că am nevoie de bunăvoința lui. Pândesc cu suflet\nde slugă momentul să-i cer o favoare.\n— Domnule căpitan – căci căpitanul Floroiu era ceva mai nou în grad\ndecât comandantul de batalion – admiți dumneata, te rog spune, admiți\ndumneata să ucizi o femeie care-ți declară că nu te poate iubi? Ei, cum vine\nasta?\n— Nu știu cum vine, dar eu aș achita pe cel care și-a omorât nevasta din\npricină că ea și-a părăsit bărbatul și copiii.\nAm surâs din nou mieros și aprobator. Știu cât plictiseau pe camarazii\nmei aceste încercări care adulmecau bunăvoința comandantului, dar era\npeste puterile mele. Mă oferisem în ajun să execut cu plutonul o săpătură pe\ncare alții nu o izbutiseră, și această ofertă a mea îi dezgustase. Înțelegeam\nlimpede, ca prin sticla asta, dar ce puteam face? În mine era o foială de\nșerpi, care ajungea deasupra numai într-un surâs, înseriat vieții militărești.\nAm crezut acum că e momentul propice și – în șoaptă bâlbâită, jucându-\nmă cu furculița și cuțitul, să nu trădez emoția de moarte care mă gâtuia – i-\nam repetat cererea din ajun.\n— Domnule căpitan… știți… vă rugasem… am la Câmpulung…\nTrebuie să fiu mâine seară acolo. Știți, azi am aranjat cu serviciul…\nÎmi pluteau vorbele nesigure, dezarticulate, ca aeroplanele de hârtie\nalbă, pe care le aruncă, prin cameră, copiii, jucându-se.\nS-a întors spre mine cu un aer de negustoreasă acră și plictisită:\n— Domnule sublocotenent – cu un „domnule” trântit – ți-am spus că nu\nse poate, nu o dată, de zece ori. Nu se poate, și nu se poate… Aici nu sunt\nnici eu de capul meu.\nAm devenit livid și am surâs ca un câine lovit, cerând parcă scuze că\nînghit puneri la punct atât de grave.\nDar peste câteva clipe m-a cuprins o ură amară și seacă împotriva\ntuturor. Prostia pe care o vedeam mi-a devenit insuportabilă, pripit, ca o\nîncălzire și o iritație a pielii pe tot corpul. Nu așteptam decât să izbucnesc…\nPândeam un prilej, o cotitură de frază sau un gest, ca să intervin cu o",
  "aruncătură de grenadă. Totdeauna, insuccesul mă face în stare să comit,\ndupă el, o serie interminabilă de greșeli, ca un jucător la ruletă, care,\nîncercând să se refacă, mizează mereu în contratimp: de două-trei ori pe\nrând roșu și trece apoi pe negru, tocmai când acesta nu mai iese, revine, și\nașa la nesfârșit, cu îndârjire. Sunt în stare să fac față, cu un sânge rece\nneobișnuit, chiar întâmplărilor extraordinare, pot transforma însă mici\nincidente în adevărate catastrofe, din cauza unui singur moment\ncontradictoriu.\nEram acum destul de lucid ca să-mi dau seama că sunt aproape în pragul\nunei nenorociri, căci în asemenea împrejurări consiliile de război sunt, ca și\nregulamentele, necruțătoare și dau pedepse absolut disproporționate –\ndouăzeci de ani de muncă silnică pentru o palmă dată superiorului, de pildă\n– dar în același timp mă simțeam evadat din mine însumi, căzut ca pe un\npovârniș prăpăstios.\n— Corabule, ascultă-mă ce-ți spun… Asta-i părerea mea cel puțin.\nCum? admiți dumneata ca să… că așa vine, nu-i așa? – și aci întoarse capul\nca să găsească măcar o aprobare inițială, dar nu mi-a întâlnit decât privirea\ntăioasă – în sfârșit, nu-i așa? ca să-și lase casa și copiii, să-ți spună „alivoar,\nstimabile” și tu să nu-i rupi picioarele?… Ba să faci și pe delicatu! „Noroc\nși să fie de-a bună, cucoană.”\n— Domnule căpitan – căci Corabu nu numai că era cu mult mai nou, dar\nîi era acum și subaltern – eu vă întreb încă o dată: Admiteți dumneavoastră\ndragoste cu sila? Dacă o femeie zice „nu-mi mai placi… să ne despărțim”…\nPoți dumneata să spui: „nu… ești condamnată pe toată viața, n-ai drept să\ndivorțezi…” Da?\n— Ei bine, dacă e vorba de o despărțire în regulă, atunci e altceva,\nfirește. Eu nu vorbesc de divorț… eu zic de femeia care-și înșală bărbatul.\nAm intervenit nervos și aproape șuierat… Atât de viu și ca mimică, încât\ntoți s-au întors spre mine.\n— Nu, nici atunci.\nȘi am reluat mai scăzut, demascându-mi premeditarea, acum când toți\nmă priveau uimiți.\n— Discuția dumneavoastră e copilăroasă și primară. Nu cunoașteți\nnimic din psihologia dragostei. Folosiți un material nediferențiat.\nDacă aș fi spus asta ca opinie obiectivă, oamenii ar fi acceptat-o, poate,\ndar era în tonul meu, în ostentația neologismelor, o nuanță de jignire și\ndispreț, încât toți m-au privit mirați, nedeprinși cu atitudini atât de puțin",
  "militărești, iar căpitanul Corabu, întărâtat, dar stăpânindu-se, s-a întors spre\nmine cu un fel de mică solemnitate acră de magistrat.\n— Cum, domnule, dacă o femeie zice: „nu mai vreau”, dumneata zici:\n„ba da, să vrei?” Hăi?\n— Dacă e vorba de o simplă împreunare, da… are drept să zică: nu mai\nvreau… Dar iubirea e altceva. Iar dacă nu știți ce e, puteți, cu noțiunile\ndumneavoastră cumpărate și vândute cu toptanul: „așa am auzit… așa\nvând” să dezbateți toată viața, că tot nu ajungeți la nimic. Și privindu-i\ndisprețuitor: Discutați mai bine ceea ce vă pricepeți.\nAu tresărit toți și apoi au rămas încremeniți de nedumerire, ca și când\ndin tavan s-ar fi desprins, și ar fi căzut în mijlocul mesei, peste farfurii și\npahare, o cobra încolăcită și împăiată. Izbucnirea mea era nelalocul ei,\nvulgară, fără temei, între oamenii aceștia care vorbeau obișnuit după masă,\ndar musteala otrăvitoare din mine trebuia să răzbească. M-am sculat brusc\nși am ieșit bățos ca dintr-o plină ședință, mereu în uimirea tuturor.\nM-a ajuns în prag, ca un cuțit în inimă, șuierătoare și groaznică, vocea\ncăpitanului Corabu:\n— Sublocotenent Gheorghidiu…\nȘi în aceeași clipă am auzit un rostogolit de tacâmuri, căderea unui\nscaun și am înțeles că, turbat, căpitanul Corabu sărise în mijlocul odăii.\nAm încremenit o clipă cu spatele la ei și am gândit: sunt pierdut…\nliniștit și simplu, cum poate fi un medic care ar constata că are cancer.\nȘtiam că mai lovise un ofițer.\nM-am întors dintr-o dată cu tot corpul și am făcut un pas înspre mijlocul\nodăii. Căpitanul Corabu, care, înfipt în picioare și mult mai voinic decât\nmine, mă aștepta, a înlemnit cu mâna ridicată când a văzut pumnul meu\ncrispat, gata să lovească. Mă simțeam alb, cu tot sufletul în așteptare și\nliniștit ca un cadavru. Era, dealtfel, un fior în întreaga încăpere, care a făcut\nsă nu mai respire nimeni. Căpitanul mi-a întâlnit privirea și a rămas ca o\nlinie. Cred că mi-a văzut în ochi priveliști de moarte, ca peisajele lunare. Au\nînțeles toți că sunt hotărât să răspund și apoi să mă omor. Niciodată n-am\nfost lovit ca bărbat și cred că n-aș putea îndura asta. Dealtfel, mai\najunsesem de două ori poate, în viața mea, până în acest prag. Ba, copil\nchiar, era să fiu sfâșiat de un buldog, care se năpustise asupra mea, dar i-am\nîntâlnit într-o fulgerare privirea, și a încremenit pe loc, ca și mine, alb\natunci, ca și azi, probabil. Niciodată simt că n-aș putea face asta cu voință,",
  "ca un exercițiu. Cred mai curând că această privire e ca o punte supremă de\nla suflet la suflet, de la element la element.\nAm ieșit palid mereu, în tăcerea obosită și întinsă.\nÎn sălița mică, aproape să mă lovesc de ordonanțele care scoteau\ntacâmurile…\n— Domnule sublocotenent, la noapte compania noastră dă trei posturi!\nEra plutonierul Raicu, care aștepta să terminăm masa.\n— Lasă-mă în pace, și am ieșit în luminișul de iarbă și lună. E în mine\nacum o deznădejde mistuitoare, care numai la gândul că trebuie să mă duc\nacasă îmi îngroașă vinele gâtului. Simt nevoia să alerg, să umblu pe poteci.\nNu știu ce să fac și mă ispitește, ca o șoaptă seacă, gândul să plec totuși la\nCâmpulung, acolo unde se aleg firele norocului meu. Un îndemn de\nprudență îmi spune însă că aș zădărnici poate totul, printr-o greșeală de\nimpulsiv.\nOrișan mă ajunge din urmă, îngrijorat, și mă întreabă de aproape:\n— Gheorghidiule, ascultă, ce e cu tine?\nÎmi ia brațul, dar caut să ocolesc răspunsul.\n— Nimic.\n— Ascultă, mă, ce a fost ieșirea de adineauri?\nNu mint deloc, firește, când, abia reținându-mă, continuu și acum o\nfierbere, nejustificată de temperatura locului și a momentului și deci\nretorică pentru spectator sau pentru cel ce nu se recunoaște în întâmplare.\n— M-a scos din sărite atâta sărăcie de spirit într-o discuție. Cu noțiuni\nprimare, grosolane, cu înțelesuri nediferențiate. Ce știu ei despre dragoste,\nde vorbesc interminabil? Platitudini, poncife din cărți și formule curente…\nDogme banale, care circulă și care țin loc de cugetare.\n— Dar… și rămâne în gol, căci simte, acum abia, că lămuririle sunt din\naltă „clasă” decât i se păruse izbucnirea insolentă de adineauri.\nȘi totuși el nu bănuiește nici acum, nu poate da la o parte perdeaua care-\nmi acoperă sufletul, ca să știe ce răni sunt acolo, cât de mult această\nizbucnire a mea e un istovitor și amar „pro domo”. Nu-l las să mă întrerupă\nmăcar.\n— Ce-i o iubire, ca s-o faci regulă casnică? A se șterge pe picioare la\nușă… a nu-și înșela bărbatul… așa cum vrea Dimiu. Cine ar putea respecta\nasemenea regulament de serviciu interior al conjugalității? Dar infinit mai\nsuperficială încă e formula lui Corabu. Cum? se pot despărți așa de ușor doi\namanți? Un bandaj aplicat prea multe zile pe o rană și se lipește de ea de",
  "nu-l poți desface decât cu suferințe de neîndurat… dar două suflete care s-\nau împletit… au crescut apoi laolaltă? Dacă admiți că o căsnicie e o\nasociație pentru bunul trai în viață, e rușinos, firește, să protestezi atunci\ncând e dizolvată. Dar cum să primești formula de metafizică vulgară că\niubirea sufletească e o conjugare de entități abstracte, care când se desfac se\nregăsesc în aceeași formă și cantitate ca înainte de contopire: doi litri de apă\nși sare, puși la distilat, dau un litru și jumătate de apă și o jumătate de litru\nde sare; amesteci iar și iar ai doi litri de apă și sare? A crede că iubirea\nsufletelor e o astfel de combinare simplistă înseamnă, firește, a discuta ca\ntoată lumea, prostește… O femeie își dă sufletul și pe urmă și-l reia intact.\nȘi de ce nu? Are drept să ia înapoi exact cât a dat.\nFără să vreau, înfierbântat încă de propria mea izbucnire, de tot ce\nmocnisem în suflet, strâng furios brațul lui Orișan, care la început a încercat\nnedumerit să mă întrerupă și care acum, înțelegând, ca la lumina unei torțe,\ncă e vorba de sentimente refulate, sugrumate îndelungă vreme, tace,\nascultându-mă, pe poteca luminată de lună, sub cerul înalt, aci, între culmi\nde munți.\n— O iubire mare e mai curând un proces de autosugestie… Trebuie timp\nși trebuie complicitate pentru formarea ei. De cele mai multe ori te\nobișnuiești greu, la început, să-ți placă femeia fără care mai târziu nu mai\npoți trăi. Iubești întâi din milă, din îndatorire, din duioșie, iubești pentru că\nștii că asta o face fericită, îți repeți că nu e loial s-o jignești, să înșeli atâta\nîncredere. Pe urmă te obișnuiești cu surâsul și vocea ei, așa cum te\nobișnuiești cu un peisaj. Și treptat îți trebuiește prezența ei zilnică. Înăbuși\nîn tine mugurii oricăror altor prietenii și iubiri. Toate planurile de viitor ți le\nfaci în funcție de nevoile și preferințele ei. Vrei succese ca să ai surâsul ei.\nPsihologia arată că au o tendință de stabilizare stările sufletești repetate și\ncă, menținute cu voință, duc la o adevărată nevroză. Orice iubire e ca un\nmonoideism, voluntar la început, patologic pe urmă.\nÎți construiești casa pentru o femeie, cumperi mobila pe care a ales-o ea,\nîți fixezi deprinderile cum le-a dorit ea. Toate planurile tale de viitor până la\nmoarte sunt făcute pentru doi inși. A plecat de acasă, și ești necontenit\nîngrijorat să nu i se întâmple ceva… Te străpunge ca un stilet orice aluzie\ndespre ea și ești nebun de fericire când, după greutăți materiale și umilințe\nuneori, ai izbutit să-i faci o surpriză care s-o uimească de plăcere. Ei bine,\nîntr-o zi vine femeia aceasta și-ți spune că toate astea trebuie să înceteze\npână mâine la ora 11,35, când pleacă la gară. Shylock n-a avut curajul să",
  "taie din spatele unui om viu exact livra de carne la care avea dreptul, căci\nștia că asta nu se poate. Totuși, femeia crede că din această simbioză\nsentimentală, care e iubirea, poate să-și ia înapoi numai partea pe care a\nadus-o ea fără să facă rău restului. Nici un doctor nu are curajul să despartă\ncorpurile celor născuți uniți, căci le-ar ucide pe amândouă. Când e cu\nadevărat vorba de o iubire mare, dacă unul dintre amanți încearcă\nimposibilul, rezultatul e același. Celălalt, bărbat sau femeie, se sinucide, dar\nîntâi poate ucide. De altminteri așa e și frumos. Trebuie să se știe că și\niubirea are riscurile ei. Că acei care se iubesc au drept de viață și de moarte,\nunul asupra celuilalt.\nOrișan nu vede că-mi sunt ochii plini de lacrimi în întuneric, dar fără\nîndoială simte asta din deznădejdea înmuiată a vocii mele. Tace, alături de\nmine, îndelung, din delicatețe… Abia târziu mă întreabă cu sfiiciune:\n— Suferi, Gheorghidiule?\nNu răspund nimic, căci aș izbucni în hohote nervoase. Mușchii feței îmi\nsunt contractați.\nMă duce apoi până acasă. În prag, nu mă mai pot stăpâni.\n— Dacă mâine seară nu-mi dă drumul pentru două zile, dezertez.\nPleacă fără să spuie o vorbă, dar ghicesc în strângerea de mână o\nnedumerire, o prietenie descurajată parcă.\nE tot filosofie…\nÎmi dădea o impresie de echivoc: mă simțeam în mâna celor doi oameni,\ncare luau necontenit aere grave și atitudini importante, ca în mâna unui\nmedic, care-ți aplică aparate și face încercări cu tine, fără să spuie exact ce\nvrea, pretinzându-ți, destul de nejustificat, absolută încredere. Dealtfel, mi-e\ngreu să merg imediat în spatele cuiva, cu obligația să calc exact în urmele\nlui.\nMai ales că în timpul acesta munca mea la Universitate mă pasiona și\nfără îndoială că a fost cea mai rodnică din viața mea. Chiar în a doua\njumătate a lui april am avut o lucrare de seminar, care a fost o adevărată\nlecție despre Critica rațiunii practice. Profesorul, foarte serios și foarte\npretențios, obișnuia să lase pe catedră pe studentul care expunea lucrarea,\niar el trecea în rândul auditorilor, în prima bancă. Noutatea era acum că,\nspre deosebire de toți colegii mei, care-și citeau lucrările, eu vorbeam, timp\nde o oră, despre tema dată, fără altceva dinainte decât o pagină cu note.",
  "Negreșit, Critica rațiunii practice, excesiv dogmatică, prezintă mult mai\npuține greutăți decât aceea a rațiunii pure, chiar în textul kantian, ba încă,\nținând seama mai mult de sală decât de profesor, căutasem să ocolesc cât\nmai mult dificultățile metafizice. Nevastă-mea a fost până seara gravă și\ntăcută. Faptul că fusesem tratat de profesor cu atâta deferență măsurată, că\ntimp de o oră fusesem pe catedră obiectul privirilor unei săli pline, în care\nerau și câteva studente, frumoase, necunoscute nouă, de la altă facultate\nprobabil, sfiala admirativă cu care eram felicitat de colegi și de roiul de fete\ncare mă înconjurase, la sfârșitul orei lângă catedră, o intimidaseră.\nS-a rezemat de brațul meu, caldă și îngândurată. Aveam de făcut\ncumpărături și simțeam nevoia să schimb oboseala în joc și destindere. Am\nfost cu trăsura după-masă la Șosea, până dincolo de vila Minovici. A vorbit\nîn timpul plimbării puțin și părea mereu preocupată. Numai când a fost în\npatul jos și larg, ghemuită între pernele albe, după obiceiul ei, a șoptit, parcă\nmai mult pentru ea: „Uf… și filosofia asta!” Spunea „uf, și filosofia asta!”\ncu un fel de ciudă, cum ar fi spus: „uf, rochia asta!” sau „uf, pantoful ăsta!”\ncare o strânge.\n— Dar ce-ți face filosofia, fată dragă?\n— Nu pricep nimic… nimic, și-i erau ochii mari și albaștri, încruntați de\nnecaz.\n— Cum, acum, după ce ai audiat aproape doi ani cursuri de filosofie,\nconstați că nu pricepi nimic?\n— Lasă-mă-n pace… niciodată n-am priceput nimic… ce naiba vor toți\nfilosofii aceștia?\n— Și-i iubești tu… cred că nimic mai mult… Așa o fată slută ca tine…\n— Ascultă, vorbesc serios acum… Te rog foarte mult…\n— Ei, cum vorbești serios, draga mea, dacă vrei să știi ce vor filosofii?\nLumina lămpii, strânsă și răsfrântă de abajur, îi poleia rotunzimile albe,\nîn culcușul patului cu perne mari, pătrate, de olandă parcă scrobită.\n— Ascultă, ți-a trecut vânătaia pe care ți-ai făcut-o la genunchi, când te-\nai lovit de scaunul căzut ieri? și i-am ridicat cămășuța spumoasă de pe\ngenunchi, ca să văd.\nȘi-a tras-o nervoasă la loc.\n— Lasă asta și răspunde la ce te întreb.\n— Cum, dragă, vrei să știi serios ce vor filosofii?\n— Da… și era gravă ca un copil care cere luna sau pasărea de aur…\n— Nu știu…",
  "— Cum nu știi? Atunci de ce vorbești la Universitate?\n— Ce vrei să fac? Vorbesc și eu așa…\n— Dar lumea de ce spune că știi?\n— Spune cineva enormitatea asta?\n— Lasă-mă-n pace, că nu vrei să-mi spui, și albastrul ochilor i s-a\nîntunecat, buza de jos, umedă, i s-a răsfrânt a ciudă.\nAș fi vrut s-o sărut, așa îmbufnată și copilăroasă ca o cadână.\n— Fată dragă… zău dacă știu.\n— Spune ce știi… Ce-ai vrut să spui azi când ai spus „neliniște\nmetafizică”?\nM-a mirat că a reținut expresia, dar pare-se că a frapat-o ca pe\nexcursioniști un obiect de curiozitate colorată, în muzeu.\n— Neliniște metafizică? și o priveam adânc în ochi… Neliniște\nmetafizică e să privești o femeie în ochii mari.\n— Ei, nu…\n— Să simți că lumea e fără margini, că suntem atât de mici, că\nfrumusețea are pete și e trecătoare, că dreptatea nu se poate realiza, că nu\nputem ști niciodată adevărul. Să fii, din cauza asta, trist… să iubești florile\nși să zâmbești când vezi oameni ca Nae Gheorghidiu, care nu bănuie nimic\nși își au socotelile lor.\nGenele lungi se întind ușor ca o mirare peste apa albăstrie dintre ele.\n— Nu putem ști adevărul? Cum? dreptatea nu se poate realiza? și\nascultând în ea, o clipă, pe urmă: frumusețea are pete și e trecătoare?\n— Da, fată dragă, adevărul nu-l putem ști niciodată, niciodată…\ndreptatea nu se poate realiza pe lume… iar frumusețea are pete și e\ntrecătoare… Așa, ca pata asta, de deasupra genunchiului tău…\n— Ei, ești revoltător, mârâia, păcălită în așteptarea ei.\n— Iar acum două săptămâni ai avut și un guturai de nu avea nimeni\ncurajul să te sărute, iar nasul ți-era inform și roșu… Ba încă ar putea fi și\nmai rău, zi Doamne ferește… ai putea fi bolnavă de stomac, de pildă…\n— Ah, taci cu prostiile… spune-mi mai bine ce e filosofia…\n— Tare mi-e teamă că dacă nu ți-o conveni nici ea, o să-i spui „să tacă”\nși filosofiei. Voi femeile…\n— Te rog… nici un „voi femeile”… eu sunt eu… eu nu sunt „femeile”.\nAm tras-o de nas, s-a apărat ca de o albină cu palma… și pe urmă iar a\nluat mutra întrebătoare.",
  "— Stai întâi să îndrept abajurul, ca să-ți fie capul în lumină… Nu pot\nsuferi să-ți vorbesc, fără să-ți văd ochii. Îmi dă „neliniștea metafizică”, și\nîntorcând lampa cu abajur mare, verde, de citit seara, am scăldat-o în\nlumină. Cu formele ei calde și vii, era ca o bucurie a serii.\n— Ah… iar începi… credeam că ai devenit serios, și trase de urechile de\ndantelă puișorul de puf.\n— Dragă, filosofii, ca toți copiii, au vrut să știe la început „cine a făcut\nlumea?”.\n— Cine s-o facă? Dumnezeu…\n— Da? Ai uitat întrebarea: dar pe Dumnezeu cine l-a făcut, tăticule?\n—?!… se miră cu ochii măriți și gura micșorată.\n— Sigur. Îndeosebi, ei ar fi vrut să știe ce se întâmplă cu omul după\nmoarte… Dacă există suflet… și dacă sufletul e muritor. Au văzut însă\ncurând că aici dezlegare nu poate să fie și, modești, dându-și seama că nu\npot cunoaște nimic de dincolo, au căutat să cunoască mai bine lumea de\ndincoace, lumea asta în care trăim. Negreșit, mai toți au făcut și metafizică\nreligioasă, dar cei mai mulți, și în principalul operei lor, s-au întrebat ce e\nlumea…\n— Ce să fie? și era mirată că filosofii și-au pus o întrebare atât de\nsimplă.\n— Ce? ți se pare așa de ușor de răspuns?\n— Dragă fată, încă de la început s-a văzut că nici întrebarea asta nu are\nun răspuns limpede. De trei mii de ani – și, poate, mai demult – gânditorii\ncaută dezlegare: Ce este lumea? Ce putem cunoaște din ea? Cei care au\nîncercat un răspuns se numesc filosofi, iar ansamblul răspunsului lor, un\nsistem de filosofie. De aceea, în centrul filosofiei stă așa-zisa teorie a\ncunoașterii. Motru, de pildă, e profesor de logică și de teoria cunoașterii.\nPare enervată, deziluzionată, își ridică ușor cămășuța albă pe umerii\nrotunzi și cruzi.\n— Dar bine, cu această cunoaștere a lumii nu se ocupă știința? Ce mai e\nnevoie de o teorie a cunoașterii?\nE mirată, așa cum se miră profanii că filosofia se ocupă de lucruri care\nlor le par excesiv de simple, căci nimic nu pare mai simplu decât o axiomă.\nAșa cum elevii, care urmează matematicile superioare, se miră că li se cere\nsă demonstreze că 3x7=7x3.\n— E cu totul altceva, fată urâtă… Dealtfel, cei mai mulți filosofi au\ntăgăduit posibilitatea științei.",
  "— Ei, cum asta? întreabă, nevinovată…\n— Ei spun că, în afară de ce e formal și nu al realității, în afară deci de\nmatematici și de ce se leagă de ele: geometria, mecanica și fizica, în genere,\nnu putem cunoaște nimic sigur. „Sigur”, înțelegi?\n— Și cum asta? Dar medicina?\n— De medicină nici nu mai vorbim. Indicațiile ei se bat în cap și\ndetermină mode. Unii cred că de două mii de ani n-a făcut nici un progres,\nîn afară de chirurgie, care e tehnică pură. Medicina nici astăzi nu poate\nvindeca un guturai măcar și ai văzut că eu a trebuit să aștept două săptămâni\npână să te pot săruta ca lumea…\n— Ah! și-mi dă mânioasă cu puișorul de puf în cap.\n— A recomandat, zeci de ani, dușurile reci pentru cei nervoși și acum le\ncondamnă, găsindu-le omorâtoare mai ales pentru cei nervoși, de le-a\nînlocuit cu cele scoțiene. A recomandat o jumătate de veac mâncărurile\nfierte mult, cu grijă, și azi le recomandă aproape crude, să nu li se piardă\nvitaminele. A recomandat operația de apendicită, pe urmă a combătut-o, a\nrecomandat medicația intensă, ca să revie pe urmă la stimulente și iar să se\nîntoarcă. Am citit zilele trecute că un medic e de părere că apa murdară de\nrâu e mai bună de băut, tocmai pentru că are bacterii, necesare\norganismului, și e deci împotriva filtrării. Ba se pare că unii medici sunt și\nîmpotriva aerației camerei de dormit, pentru ca să nu se consume oxigen în\ntimpul somnului și odihna să fie deci completă și citează cazul păsărilor,\ncare dorm cu pliscul sub aripă. A fost un principiu: „digerăm cu picioarele\nmai mult decât cu stomacul” și acum unii recomandă siesta liniștită, după\npilda animalelor care se odihnesc după masă. Tuberculoșilor li s-a\nrecomandat, cu pasiune, aerul cel mai tare al munților și, după ce au murit\ncu sutele și miile acolo, au fost coborâți, ceilalți, mai jos. Dealtfel, mulți se\nîntreabă dacă nu cumva cea mai teribilă dintre boale, aceea a cancerului, nu\ne un rezultat al excesului de medicamentație, dovedind astfel că nu\ncâștigăm nimic, că, în schimbul unei aparente îndreptări, ne lovește mai rău,\nmai cumplit. S-a observat, în orice caz, că populațiile care ignorează\nmedicina trăiesc mai sănătos și mai mult decât cele care la tot pasul aleargă\ndupă doctori. Asta ca să-ți dau un exemplu. Așa cu toate… De istorie ce să\nmai vorbesc? Ai văzut cum își bate joc Anatole France de ea. Dealtminteri,\nfilosofii nu se gândeau numai la medicină, ci la tot ce poate fi obiect de\nștiut. Nu putem cunoaște nimic cu adevărat.\n— Tot nu pricep… cum nu putem cunoaște?",
  "— Ascultă, să te întreb altfel. Cum cunoaștem noi lumea?\n— Prin simțuri…\n— Foarte bine… dar simțurile sunt înșelătoare:\nUrechea te minte și ochiul te-nșală…\nCe-un secol ne zice, ceilalți o dezic…\nCuloarea nu e a lucrurilor… e a ochiului nostru… Daltoniștii văd verde\nîn loc de roș. Dacă toți am fi daltoniști, toate lucrurile roșii ar fi verzi,\nochiul suferă de atâtea ori, dealtfel, de halucinație… urechea de asemeni…\n„mi s-a părut că m-a strigat cineva”, pipăitul înșală, simțul inferior înșală…\nCei cărora li s-a amputat piciorul se vaietă încă uneori că-i doare unghia de\nla deget. Lucrurile n-au nimic al lor: nici formă, nici culoare, nici sunet.\nDealtfel, n-ai văzut și în somn cum ne înșală simțurile? Trăiești în vis\ntocmai ca în viață. Soarele te arde, iarba e umedă, gheața rece, vezi ce nici\nn-ai gândi, câștigi saci cu bani de aur. Ba chiar bănuiești că ești în vis și\nîngrijorat, cauți să verifici, te pipăi. Dar te convingi că e realitate. Pentru\norice gânditor adevărat a rămas stabilit că nu putem avea nici o încredere în\nsimțuri. Totul e relativ. Născiorul dumitale pare un nas de Cyrano pe lângă o\ncârnă adevărată.\n— Ascultă… și iar își arată amenințătoare dinții albi, dintre care doi din\nfață, de sub buza roșie de sus, puțin mai lați, ca două minuscule petale,\nîmbietoare, de floare de cireș.\n— Cine ar bănui că alămiul părului dumitale e făcut cu ajutorul\nceaiului…? Pe toți îi înșală.\n— Ah! și a început indignată să dea cu picioarele și pumnii în mine,\narătându-mi șuvițe de păr auriu din creștet: Uite… uite.\n— Dragă, mă lași sau nu să fac filosofie?\n— Dacă spui infamii?\n— Ce infamii? Astea sunt infamii? Vezi că dacă nu stai liniștită, vai de\nchica dumitale alămie. Și, după ce s-a potolit puțin: Îmi spui uneori că mă\niubești. Și eu trebuie să cred asta… deși știu că e ceva foarte relativ… Cine\nștie…?\nMă privește cu ochi mari de copil furios.\n— Ai spus că faci acum numai filosofie…\n— Dar ce? Crezi că asta nu-i filosofie? Să știu dacă mă iubești sau nu?\n(Când îmi dau seama acum cât de puțin bănuiam ce sens profund avea să\naibă într-o zi această afirmație pentru mine, ce înnebunitoare problemă fără\nsoluție avea să-mi puie, cât aveam să-mi repet întrebarea la nesfârșit, îmi",
  "vine să surâd melancolic de seninătatea cu care glumeam atunci, cum ar\nglumi, fără să știe nimic, cei al căror tren a și pornit pe o linie pe care alt\ntren vine dimpotrivă.)\n— Nu te iubesc deloc… continuă.\n— Dar sub aparență, s-au întrebat filosofii, nu e nimic absolut, nimic\ncare să reziste oricărei analize? Și fiecare a propus câte ceva. Fiecare a avut\nun sistem al lui. Primii filosofi greci mai cunoscuți au emis teorii oarecum\nsimple. Pentru Tales din Milet, dacă ai căuta și ai căuta, ai vedea că esența,\nabsolutul, este apa. Ea se transformă în toate lucrurile care sunt pe lume.\nPentru Heraclites, care nu vedea decât mișcare și transformare, dimpotrivă:\nesența, absolutul, era focul, un foc mai pur însă. Alții, mai vechi, crezuseră\ncă e pământul, alții aerul. De fapt, toți înțelegeau prin aceste „principii”\nceea ce știința modernă înțelege prin „energie”, care, transformându-se în\norice, creează lumea existentă. Deci, vechii filosofi greci erau niște\nfizicieni. Erau, dealtfel, și buni matematicieni. Pytagora chiar credea că\nnumărul e singura realitate în lume. Căci aparențele ar fi înșelând, dar\nnumărul nu înșală niciodată, 3+4 fac oricând șapte. Alții au găsit că\nmișcarea e absolută. Zenon credea că, singur, repaosul. Dar să trecem peste\nacești primi filosofi, căci toți au dreptate, dar toți exagerează.\n— Ascultă, nu pricep.\n— Ei, mereu nu pricepi… Și pe urmă, surâzând: Un filosof nu trebuie\npriceput, căci asta e imposibil. Dealtfel, filosofii toți se declară, de trei mii\nde ani încoace, unii pe alții ininteligibili. Și dacă ei nu se înțeleg… atunci\ncum vrei să-i înțelegi tu?… Așa cum ești… Și o privesc cu o prefăcută\ndesconsiderare.\nE foarte atentă și nu ia în seamă nimic.\n— Bine, dar nici profesorul nu-i înțelege?\n— Nici el, nici nimeni. Un sistem de filosofie e un sistem frumos sau nu\ne nimic. Nu uita că el e un mare profesor de istoria filosofiei. Un istoric\nmemorizează. El expune pe rând sistemele, nu le explică. Căci, în general,\naceste sisteme sunt capodopere de logică și metodă. Numai dacă le admiți\nînsă punctul de plecare, adică tocmai cel care e declarat, în genere,\nininteligibil. Filosofii și nebunii sunt cei mai mari adepți ai logicii. Dacă\nadmiți unui nebun că el e de sticlă, atunci totul decurge cum nu se poate mai\nnormal. Se ferește de tine ca să nu se spargă, se spală cu grijă ca să fie\nmereu limpede, își studiază greutatea, speră să devie sonor, și așa mai\ndeparte. Dealtfel, după primii filosofi greci, au urmat sofiștii, care au împins",
  "îndoiala până la ultimele consecințe. Dacă nimic nu e adevărat, atunci se\npoate afirma orice. Totul e să fie frumos exprimat. Dacă „omul e măsura\nlucrurilor” și, oricât s-ar trudi, nu descoperă decât minciuna, atunci să\naleagă cel puțin minciunile agreabile. Cum vezi, ei sunt strămoșii autorului\ntău favorit, Anatole France, care afirmă și el că orice idee se poate susține,\ncă adevărul nu poate fi aflat și că singurul lucru care ne rămâne de făcut e\nsă căutăm frumosul și agreabilul. Iar în locul unui filosof, el preferă o\nstatuetă sau, și mai bine, o femeiușcă frumoasă ca o statuetă… Cu toate că\nnu împărtășesc convingerile lui, cu toate că ai sânii atât de urâți, uite, uneori\nprivindu-te, simt și eu că are puțină dreptate.\nS-a înfășurat de necaz, toată, de la picioare până sub bărbie, cu plapuma\ncu atlazul ivoriu, ca un copil în fașă.\n— Foarte bine, spune mai departe.\n— Spun, dacă dai iar plapuma deoparte.\n— Dar să spui… auzi? și e mereu copilăroasă ca o cadână.\n— Spun. Dar pe scurt acum, că, uite, se face ziuă. O privesc cercetător.\nSunt singur acum, după miezul nopții, în tot cuprinsul pământului, al\nstelelor, al nemărginirii albastre, cu femeia aceasta, goală pe alba piramidă a\npernelor, sub lumina lămpii.\n— Ce-are a face că-i târziu…? spune.\n— Ei bine, au urmat, lăsând deoparte pe cei mai puțin însemnați, timp\nde aproape două mii de ani, o serie de mari filosofi, care, indignați de\natitudinea sofiștilor (căci aceștia, găsind că simțurile înșală, tăgăduiau\ntotul), au căutat dacă nu există un alt mijloc, mai sigur, de aflat adevărul. Și\nau găsit că rațiunea e un bun instrument și că ea ne poate ajuta să\ndescoperim câteva adevăruri absolute. Socrate a găsit că binele e ceva\nabsolut. Platon a ajuns la concluzia că ideile nu sunt supuse schimbării.\nAnimalul se naște, crește, moare; dar ideea de animal, speța, rămâne\nundeva, departe, în aer, în cer; Aristotel găsea că rămâne sigură activitatea,\ncine nu se mișcă e mort ca un tablou pe perete, activitatea e o certitudine.\nDescartes găsea că sigură e îndoiala, deci cugetarea – și de aci deducea\nexistența sigură a lumii. Spinoza, încă mai raționalist decât ceilalți, ajungea\nla concluzia că sigură e substanța, adică Dumnezeu, și tot ce există nu sunt\ndecât moduri și forme ale substanței. E panteismul exprimat cu aproximație\nîn literatură, în ideea nu că Dumnezeu e în toate, ci că e toate: floare, pom,\nmunte, om, gândire; Leibniz, tot pe calea rațiunii, găsea că absolut certă e\nexistența substanței active, a monadelor adică, un fel de mici suflete din",
  "care ar fi făcută lumea. Aceștia au fost raționaliștii principali, căci i-am lăsat\ndeoparte pe mulți, între care și pe religioși: Plotin din Alexandria, pe\nfilosofii și sfinții creștini: sfântul Augustin, sfântul Anselm, sfântul Bernard,\nsfântul Toma d'Aquino și alții. Dormi cu ochii deschiși sau asculți?\nStă rezemată în cot:\nSpune înainte… Și avea brațul alb și gol.\nAșadar, timp de două mii de ani, aceștia și discipolii lor au căutat,\nîngroziți de nesiguranța simțurilor, să găsească sprijin în rațiune sau în\ncredința în Dumnezeu. A venit însă școala filosofică englezească, știi că\nenglezii sunt oameni practici, și a afirmat că nimic nu putem ști decât tot\nprin simțuri. Rațiunea nu duce decât la vorbe goale. Unul dintre acești\nenglezi, Roger Bacon, și după el altul, Francis Bacon, peste trei veacuri, ne\nîndeamnă să ne întoarcem la natură și să nu credem decât ceea ce se poate\ncontrola. Ei sunt părinții științei moderne. Ceilalți englezi, care au filosofat,\ns-au mulțumit să tăgăduiască valoarea virajului rațiunii. Locke afirmă\ncontrariul celor ce se susținuse două mii de ani. Numai prin simțuri putem\ncunoaște ceea ce e de cunoscut, prin experiență. Înainte de experiență\nsufletul e „tabula rasa”. Totul vine prin simțuri. Episcopul Berkeley trage\nconcluzia că dacă totul nu există decât câtă vreme e cunoscut prin simțuri,\natunci tot ce nu e cunoscut nu există; și cum cunoașterea e un act spiritual,\nspiritul e totul, deci materia nu există și senzațiile sunt provocate de spiritul\ncel mare: Dumnezeu, așa cum sufletul provoacă și trăiește visele. Viața și\nmateria sunt numai un vis al spiritului: David Hume tăgăduiește spiritul și\nrevine, într-o formă nouă, la vechiul scepticism al sofiștilor. Nimic nu există\nîn realitate. Totul e numai relativ la noi și se reduce la legile asociației\nideilor. Nici numărul, nici cauza, nimic nu există, afară de ceea ce aduc\nsimțurile și care, firește, nu are nici o valoare științifică. Tot un englez, și\nîncă față bisericească, filosoful Thomas Reid, a combătut această filosofie a\niluziei, spunând, între altele, și o anecdotă care a avut mare succes la\nvremea ei. „Mă întâlnesc, zilele trecute, cu bunul meu prieten, John să-i\nspunem. Era foarte amărât. „Dar, John, ce s-a întâmplat cu dumneata?”\n„Sunt amărât. Mi-a înnebunit băiatul cel mare”… „Arthur? Ei, nu mai\nspune… cel care studia filosofia la Oxford?” „Tocmai el. A venit acum de\nsărbători acasă. Firește că am găsit o masă bogată și, emoționat, l-am\nîntrebat ce a învățat acolo la Universitate…” „Multe, tată, și lucruri pe care\nnici nu le bănuiești. Am învățat, de pildă, că nimic nu există, că totul e o\ncreație a simțurilor mele, masa, cu tot ce e pe ea; uite, mâna mea e și ea",
  "creație a simțurilor mele. Tot ce mă înconjoară e o creație a simțurilor mele.\nDumneata însuți, tată, ești o creație a simțurilor mele”… Când am auzit\nasta, mi s-a făcut rău. M-am ridicat furios în picioare și i-am spus, cuprins\nde mânie: „Bine, ticălosule, că vinul și paharul, și masa or fi creația\nsimțurilor tale… poate… nu știu. Dar să-mi spui mie că eu sunt o creație a\nsimțurilor tale, când știu bine că eu te-am făcut pe tine?… Asta e prea-prea.\nIeși afară din casa mea și du-te la filosofii tăi”.”\nRâde amuzată cu dinții ca miezul unui fruct roșu.\n— Episcopul ăsta avea dreptate…\n— Te cred că-i dai dreptate… Totdeauna episcopii au fost de acord cu\nfemeiuștile frumoase. Dar acum am obosit… Dealtfel, am ajuns la Kant,\ncare e cel mai mare dintre toți. El i-a împăcat pe cei două mii de ani de\nraționalism – adică de împăcat nu i-a împăcat, dar a găsit calea adevărată cu\nempirismul științific al englezilor. El a spus: nici rațiunea singură, nici\nsimțurile singure nu pot oferi un adevăr sigur. Rațiunea singură o ia razna,\nsimțurile singure sunt moarte. Lumea cea adevărată, care ne stârnește\nimpresiile, n-o cunoaștem. El i-a zis lumii aceleia „lucru în sine”, numen.\nNumenul, acest miez al lucrurilor, nu-l poate cunoaște nimeni. Când vrea să\najungă la noi, el ia forma dictată de simțuri și se organizează așa cum cere\nrațiunea noastră. Când acest numen vrea să intre în cetatea minții noastre, el\ntrebuie să se supuie formalităților necesare, să îmbrace un anumit costum,\nsă păstreze obiceiurile și prescripțiile. Rațiunea nu poate ști nimic din ceea\nce e în afară de zidurile cetății, dar garantează pentru ordinea și siguranța\ncelor dinăuntru. Prin urmare, și după Kant, lumea pe care o vedem e un vis\nal fiecăruia din noi, dar un vis care se formează după anumite reguli, nu așa\nla întâmplare, după regulile „casei” adică ale sensibilității, ale judecății și\nale rațiunii.\nUn vis al morții-eterne e viața lumii-ntregi…\nIată, fată dragă, filosofia, explicată, atât cât s-a putut, ca s-o înțeleagă și\no proastă mică, așa ca tine…\nS-a întărâtat ca o pisică în culcușul de olandă albă.\n— Iar începi?\n— Ei, atunci, poftim, retractez: o proastă mare.\n— Ascultă, să nu mă scoți din sărite… Spune-mi mai bine acum altceva.\nDacă lumea care există e un vis al fiecărui om, după reguli stabilite, cum se\nface că toți oamenii visează după aceleași reguli?\nO privesc cu o nemaipomenită mirare.",
  "— Zău că nu ești chiar așa de proastă.\nS-a înfuriat, vrea să-mi prindă mâna ca să mi-o muște.\n— Zău că nu glumesc… Asta s-au întrebat și ceilalți filosofi, citind pe\nKant. El spusese că există o „conștiință în genere”. Dar, se vede că e prea\npuțin… Pe tine te mulțumește această afirmație, căci pe confrații tăi într-ale\nfilosofiei nu…\nN-am apucat să termin fraza, căci m-am pomenit cu amândouă pernele\nde puf și dantelă în cap.\n— Dragă fată, nu mai știu cum să mă înțeleg cu tine… Dacă-ți spun…\nMă întrerupe poruncitor…\n— Stai, acum vino aproape și-mi răspunde la o întrebare.\nIau o mutră supusă, cu ipocrizie, și aștept.\n— Da?\n— Cine era o fată blondă și uscată?…\n— Care?\n— Una urâtă… după lucrare, când tu vorbeai cu profesorul, câțiva băieți\nși vreo două fete discutau despre tine. Asta se lăuda că te cunoaște… Un\nbăiat spunea și el că ați făcut liceul împreună.\n— Cine, frate?\n— Ei, cum cine? Una… blondă și urâtă. Era în capul băncii a cincea.\nNu știu nimic, dar spun la întâmplare:\n— Care, aia din capul băncii a cincea…? A…! blonda… aia cu gura\nfrumoasă…?\nStrâmbă din buze.\n— Da, frumoasă, dacă era vopsită ca o paparudă.\nAm înțeles și joc mai departe, cu mutra cea mai convinsă:\n— A, știu acum. E o fostă metresă a mea…\nMă privește o clipă uimită, cu sprâncene circomflexe.\n— Mizerabile, și se năpustește asupra mea cu pumnii.\n— A, da… frumoasă fată… ce gură avea…\nM-a împins cu picioarele afară din pat și, ca să nu cad, a trebuit să cobor.\n— Dragă, avea o gură caldă și lacomă…\nStrigă la mine mânioasă:\n— Taci… n-auzi, taci…\nȘi, lăudăros, din mijlocul dormitorului:\n— Lacomă… dragă… Aia știa să sărute, nu ca tine.",
  "Aruncă acum cu pernele în mine, strigând în genunchi, în mijlocul\npatului:\n— Nu mă interesează… taci… nu vreau să aud… era slută.\n— Când te strângea în brațe… niște brațe, cu adevărat colaci de\nsalvare…\nVrea să-mi arunce cartea de pe mescioară în cap, dar sar mai înainte, o\nprind în brațe și o culc în pat. I-am fixat umerii în olanda albă a\nașternutului, petrecându-i mâna stângă pe sub talie, arcuindu-i astfel pieptul\ncu sânii mici. Îi prinsesem amândouă mâinile, căci cu cotul îi apăsam brațul\nstâng, iar cu degetele îi încleștasem brațul celălalt aproape de umăr. Corpul\nîi era de sub sâni în jos liber și gol tot, dar nu putea să scape din prinsoare,\ncu toată truda ei de zvârlugă. În felul acesta gura îi era în voia mea, căci\nstam în genunchi și aveam și brațul drept cu totul liber. N-o sărutam. Îmi\napropiam numai buzele de colțul gurii ei și așteptam. Se smucea, arunca\npicioarele căutând să mă lovească, dar totul era de prisos. Cămășuța i se\nadunase spre gât. O întrebam ironic:\n— Tot mai vrei să dai oamenilor cu cărțile în cap? și-i conturam, abia\natingându-le cu gura, buzele moi și cărnoase, iar când înfiorat le simțeam\nîntredeschiderea și respirația caldă de floare, mă depărtam de ele și mă\napropiam ușor de urechiușe. Își răsucea mijlocul, se vânzolea opintindu-se\nîn călcâie, făcând ca o punte arcuită din trupul ei oferit tot unui zenit al\nvoluptății, vădind goală, floarea de mătase palidă din mijloc, în lumina\ncristalină crudă a lămpii.\n— Mai ești afurisită?\nNu vrea să vorbească și, amărâtă, avea aerul să spuie că scapă ea din\nstrânsoare și are să-mi arate mie.\nEra vânjos și viu trupul, în toată goliciunea lui de femeie de douăzeci de\nani, tare, dar fără nici un os aparent, ca al felinelor. Pielea netedă și albă\navea luciri de sidef. Toate liniile începeau, fără să se vadă cum, așa ca ale\nlebedei, din ocoluri. Sânii robuști, din cauza mâinii mele petrecute pe sub\ntalie, prelungeau grațios, ca niște fructe oferite, coșul pieptului, ca sub ei,\nspre pântec, căderea să fie bruscă. Picioarele aveau coapsele tari, abia lipite\nînăuntru când erau alături, lung arcuite în afară, din șold la genunchi, ca și\ncând feminitatea ei ar fi fost între două paranteze fine, prelungi. Cu toată\nînverșunarea împotrivirii, mi-am apropiat gura de a ei, dar când am simțit-o\nmoale și bună, ca un miez bun de fruct, i-am dat dintr-o dată drumul și-am\nsărit în mijlocul dormitorului, ca de frica unui șarpe.",
  "S-a ridicat înfuriată, aprigă, în genunchi și în aceeași clipă mi-a zburat în\ncap cartea… și de abia am avut timp să mă feresc, căci flaconul cu apă de\ncolonia de pe masă a zburat și el, prăbușind în spatele meu o etajeră cu\nvasul de flori cu tot, făcându-se cioburi.\nDacă mă lovea, nu știu ce s-ar fi putut întâmpla. M-ar fi desfigurat,\npoate m-ar fi ucis chiar. Era fără îndoială un paroxism, o undă de nebunie în\nfuria ei, căci avea în joc aceeași frenezie ca animalele din junglă. Niciodată\nn-o iubeam atât de mult ca în asemenea clipe și ar fi putut să mă omoare,\ndar la ispita asta n-aș fi renunțat. E ceea ce n-am întâlnit niciodată la altă\nfemeie, această impresie de a te juca pasionat cu o panteră întărâtată. Am\nprins-o din nou în brațe, și când mi-a simțit gura apăsată în plin, cald, pe a\nei, s-a destins toată, s-a înmuiat ca o cârpă, și-a trecut brațul după gâtul meu\nși a rămas atârnată de gura mea.\nScăpat din strânsoarea sărutului ei, mi-am plimbat buzele de-a lungul\ntaliei cu răsuciri molcome, mi-am lipit urechea și obrazul de pântecele\nneted și catifelat, ca o petală de trandafir galben, ascultând înăuntru viața\nfemeii, în ovarele ei, ca o sevă, atent cum ascultă medicul pieptul celui pe\ncare îl examinează. A prins să se frământe iarăși, se frângea ca o pâine a\niubirii trupului tânăr, era lânced albă, și cu ochii închiși peste durerea\ndospită din ea, oferind între dinți, întinsă, garoafa însângerată a buzelor. Eu\npriveam ochii îndoliați, care vegheaseră nopți de-a rândul deasupra patului\nprietenei bolnave, mâna palidă care scotea din camera suferindei ligheanul\ncu pansamente murdare schimbate, aceeași mână palidă care copia zeci și\nzeci de pagini pentru mătușă. Am prins să caut în tot trupul acesta de\nprințesă dornică sufletul, floarea gândului și a loialității. Tăcut, voința dintre\nnoi creștea, se exaspera ca sacadele unui spasm. Îmi gângurea numai,\ndeodată învăpăiată și năvalnic rumenită, năucit și cald în ureche, vorbe fără\nșir: „Dacă nu… Viața mea… dacă nu…”\nPână la minunea din urmă a îmbrățișării.\nNu mult după lucrarea de seminar, am întâlnit, într-o după-amiază, la\nȘosea, pe când eu și nevastă-mea ne plimbam pe jos, pe Anișoara, o\nverișoară de-a mea, măritată cu un proprietar de moșie de pe lângă Ciulnița.\nEra în primele zile de mai, mugurii plesneau în suluri mici de frunze, dar\nramurile copacilor se vedeau încă mai negre. Primăvara scotea lumea la\nsoare ca pe șopârle… Aleile erau zvântate și soarele tăia sectoare\nluminoase, proaspete, în toate părțile. Anișoara trimisese mașina înainte, la",
  "rondul doi, și ea venea acum pe alee încet, pe jos, frumusețe mlădioasă,\nbrună.\nPe vremea când eram săraci nu ne vedeam aproape deloc cu această\nverișoară, care era foarte „mondenă”, trăia larg de tot, căci avea casă mare\nîn București. Era una dintre acele femei elegante despre care, fie pe stradă,\nfie la teatru, toată lumea întreba numaidecât cine e. Avea obraji cu\nlimpezimi de ou de porțelan, ochii negri, mari ca niște clasice migdale,\nsprâncenele drese, subțiri și ușor ridicate spre tâmple. Nasul, mult depărtat\nde gură, dar legat de ea printr-un suav șănțuleț, abia lămurit, era tot așa de\nfin și sigur desenat ca și buzele, cum îi erau, dealtfel, toate trăsăturile, și\ndădea o ușoară semeție întregii figuri. Un grain de beauté totuși, în stânga,\ndeasupra gurii înroșite închegat, îmbia cu oarecare familiaritate. De aproape\nde tot însă, tăriei accentuate a trăsăturilor îi corespundea o frăgezime prea\nmolatică, nesigură, a cărnii, ca la floarea crescută la întuneric. Probabil din\ncauza nopților nedormite, sau, cine știe, era poate bolnavă.\nAcum a descoperit-o parcă pe nevastă-mea: „Zău, e încântătoare… Ia\nuite ce drăguță… Ei nu, zău…” Nevastă-mea era fericită și surâdea ca o\nșcolăriță, gâdilată în orgoliul ei că place unei femei atât de pretențioase. Ele\nîntre ele, femeile, sunt foarte simțitoare la aceste preferințe. A urmat o serie\nde invitații reciproce și pe urmă nu ne-am mai despărțit aproape nici o zi,\nmai ales când a venit, după ce a terminat muncile, și bărbatul Anișoarei,\nIorgu. A fost o schimbare rapidă ca topirea zăpezii albe pe câmp. Am\ndevenit și mondeni. Sărbători în familii de cunoscuți, invitații la conacuri de\nprieteni, la restaurante de seară și grădini de vară, dansuri, deveniseră\npreocupări cotidiene. Au fost, în luna mai, câteva „grandioase” bătăi de flori\nla Șosea, între rondul întâi și hipodrom, la care am luat, bineînțeles, parte,\nîn automobilul ascuns sub liliac, trandafiri și garoafe al Anișoarei.\nSufeream, ca supus unui tratament dureros, cu fiecare prilej din acesta, dar\nnevasta își descoperise în angrenajul de lux posibilități noi, așa cum unii își\ndescoperă într-o zi talente nebănuite și, mai ales, descoperă în fiecare zi\nprilejuri noi și diferite să și le exerciteze. O rochie nouă, un pantof fin, o\npălărie, o masă cu invitați eleganți, care altora li se păreau aproape la fel sau\nfără nuanțe prea evidente, aveau între ele pentru nevastă-mea deosebiri\ncategorice, așa ca în reclama din vitrina farmaciilor, în care o mână extrem\nde fină e alăturată de alta cojită și buboasă: înainte și după întrebuințarea\ncremei X.",
  "De vechile prietenii nu mai putea fi vorba. Nu numai că n-ar fi fost\nsuficient de bine îmbrăcați pentru localurile în care mergeam acum, dar n-ar\nfi avut nici posibilitățile materiale. Când mergeam înainte, în grup, plăteam\neu nota totdeauna, bineînțeles, dar acum nici eu, din cauza costului mare, n-\naș fi putut s-o fac. Dealtminteri, aceste despărțiri devin inevitabile prin\ngabaritul cheltuielilor. Când se ridică gradul de altitudine, unii rămân fatal\njos, indiferent de sentimente.\nAproape chiar din această vreme, nevastă-mea a început să se ocupe cu\nsuperioritate și de ținuta mea. Știam că la Universitate trec printre studenții\n„bine”. Eram înalt și elegant, dar e adevărat că nu-mi făceam decât câte un\ncostum de haine, pe care-l purtam până se uza și pe urmă îl înlocuiam cu\naltul. Cravată, de asemeni, cumpăram alta numai când cea de la gât era\nmototolită de-a binelea. Bineînțeles că și ghetele le pingeleam cât timp\ncizmarul socotea că se pot pingeli cuviincios. Dar cum eram subțire, cum\ncumpăram obiecte pe care le credeam bune, n-aveam nici un motiv să fiu\nîngrijorat. La început, nevastă-mea s-a mulțumit să-mi calce hainele, să-mi\naranjeze mai bine nodul de la cravată și să-mi puie, în fiecare zi, o batistă\nmai fină, în buzunarul de sus al hainei. Pe urmă mi-a cumpărat trei cravate\nnoi și o jumătate de duzină de batiste fine de olandă. O stânjenea parcă\nneatenția mea în îmbrăcăminte. E drept că într-o după-amiază am observat\nși eu deosebirea dintre mine și dansatorii care veneau la Anișoara. Întâia\ndată mi-am dat seama că o cămașă nu se poate pune și a treia zi. Aveam, pe\nurmă, manșetele prea largi și cu colțurile sucite în afară, pe când\n„dansatorul” pe care-l priveam avea manșetele bine întinse, mici, care\nprindeau mâinile ca niște cătușe de mătase. Și pe când ghetele mele aveau o\nușoară tendință să-și ridice boturile, ale lui erau întinse și parcă noi. Era\ntuns parcă de cinci minute, pieptănat lins. Părea nesfârșit mai curat și mai\nîngrijit ca mine, cu toată baia mea din fiecare zi. Peste vreo două zile\nnevastă-mea, cu oarecare stânjenire, mi-a dat un sfat căruia i-am ghicit\nresortul interior.\n— N-ar fi bine să-ți comanzi, azi sau mâine, două costume noi? Căci\nhainele, dacă le porți cu rândul, se păstrează mai bine… zău, Ștefane… Și\niar: Nu mai purta și tu cărți în buzunarele hainei.\n— Fată dragă, o să am de lucru cu probele…\n— N-are a face, și, uite, acum vine vara… N-ar fi bine să-ți comanzi trei\ncămăși de soie-écrue? Ba poate n-ar fi rău dacă ți-ai face o jumătate de\nduzină chiar…",
  "Am înțeles că în sufletul ei se petreceau comparații care nu-mi erau\nfavorabile și că suferea, fără să spună, din cauza asta.\nSimțeam că nici nu era singura inferioritate pe care mi-o găsea. Pare-se\ncă snobii, pe care ea îi admira acum, aveau un stil al lor, pe care eu nu-l\naveam, vedeam cum zi de zi femeia mea se înstrăina, în preocupările și\nadmirațiile ei, de mine.\nViața mi-a devenit curând o tortură continuă. Știam că nu mai pot trăi\nfără ea. Ca o armată care și-a pregătit ofensiva pe o direcție, nu mai puteam\nschimba baza pasiunii mele. Era în toate planurile mele. În toate bucuriile\nviitorului. La masă, la miezul nopții în grădina de vară, în loc să ascult ce-\nmi spunea vecinul sau vecina, trăgeam cu urechea, nervos, să prind\ncrâmpeie din convorbirile pe care nevastă-mea le avea cu domnul elegant\nde alături de ea. Nu mai puteam citi nici o carte, părăsisem Universitatea.\nÎntr-o zi, am găsit pe masa ei o scrisoare netrimisă încă, adresată unui domn\nla Bârlad. Am desfăcut-o cu grabă și cu silă de mine însumi: „Coane\nCostică, ar fi trebuit să vii aici… dar asta costă și, după sfatul deputatului,\nm-am adresat unui contencios. Trebuie să aștepți însă și nu te supăra dacă v-\nam trimis eu, înainte, 180 lei, pensia pe prima lună. Te pun în frigare și pe\nd-ta și pe coana Sofica, dacă nu mi-i înapoiați când luați pensia etc.”…\nÎn casa Anișoarei, obișnuit acolo, cunoscusem un vag avocat, dansator,\nfoarte căutat de femei, pe care le învăța, chiar pe cele mai reputate ca\ndansatoare, un dans nou, la modă: tango. Era uimitoare docilitatea cu care\nele, atât de frumoase și calde, bune de îmbrățișat, executau în brațele lui\nmișcările pe care le dicta, răbdarea cu care refăceau de zece ori un pas, ca și\nautoritatea plictisită cu care le făcea observații. Venise și el de prin\ncabaretele Parisului, adus de război, și forma, cu noi și alte vreo trei-patru\nperechi tinere, „banda noastră”, cum spuneau, cu oarecare orgoliu, femeile.\nEvident, mă întreb uneori dacă eu nu-mi fac singur această suferință,\ndacă nu cumva, prin excepție, oricine vorbește despre dragoste n-ar trebui\nsă se îndoiască și să evite să vorbească în numele celorlalți – ba cred că\nniciodată n-ar trebui să folosească, vorbind, persoana a treia – pentru că\nsentimentele pe care le încearcă sunt incomunicabile, vorbele cu care sunt\netichetate nu corespund aceluiași conținut și, chiar dacă e vorba de același\nconținut, intensitatea și durata sentimentului pot fi nesfârșit de felurite, căci\nunul poate suferi atroce că nevasta lui prinde pe sub masă mâna vecinului,\npe când altul ia asta drept o nuanță fără importanță, încât oricine iubește e\nca un călător, singur în speța lui pe lume, și nu are drept decât doar să",
  "bănuiască aceleași sentimente și la alții, câtă vreme nu corespunde cu ei\ndecât prin mijloace atât de imperfecte de comunicare, cum e cuvântul. Îmi\nziceam că văd poate prea mult rău acolo unde nu e. De pildă, cu una dintre\nacele formule simpliste și stupide, mi se spune de către cei din jurul meu că\nsufăr atâta numai din cauză că „sunt gelos”. Vor să spună că fără nici un\nmotiv temeinic, mai mult dintr-un fel de structură vicioasă sufletească,\nneconformă cu normalul și realitatea. E încă una din formulele acelei\nenormități care e concepția metafizică a dragostei, formulă care nu explică\nîn realitate nimic, cum, de pildă, altă formulă metafizică, folosită acum\ncâteva zeci de decenii, nu explica în fizică nimic și totuși era folosită cu\nfurie: „Natura are oroare de vid”.\nNu, n-am fost nici o secundă gelos, deși am suferit atâta din cauza\niubirii.\nIată, de pildă, această întâie zi când a început neliniștea mea, din cauza\nlui G… Anișoara, care într-un fel avea mania excursiilor „în bandă”, a căror\npromiscuitate mie îmi făcea silă, a hotărât ca de Sfântul Constantin și Elena\n(cădea acum într-o sâmbătă, iar luni era o altă sărbătoare) să facem o\nexcursie de trei zile la vie, la niște prieteni comuni, la Odobești, cu\nautomobilele unora dintre ei. De la început m-a enervat urcarea în\nautomobile. De vreo două-trei ori ne aranjasem în cele trei mașini și de\ndouă-trei ori ne-au schimbat, căci era cineva important care nu se simțea\nbine plasat. În realitate, femeile căutau să se găsească la un loc cu bărbații\ncare le interesau, iar când nu izbuteau de la început, stricau totul, sub\npretexte dintre cele mai neserioase. Partea dezagreabilă era că urcam și\ncoboram fără să știm de ce, iar asta ni se comunica simplu de către cei\nîmbufnați și inițiați sumar.\n— Iar ne dăm jos? Dar ce e, frate, nu se mai termină?\nAici răspundeau ridicături din umeri plictisite, ale celor care se\naranjaseră bine și acum se temeau să nu li se strice socotelile.\nCea mai mare surpriză a fost pentru mine că nevastă-mea însăși, foarte\nascultată din cauza frumuseții ei, și a cărei participare constituia un fel de\nmotiv de succes pentru excursie, era aceea care a deranjat de două ori pe\ntoată lumea, ca să izbutească să-l aibă în mașina noastră pe G., dansatorul\nabia cunoscut cu două săptămâni înainte. Eram obișnuiți, de doi ani de zile\nde când ne iubeam, să considerăm cu indiferență tot restul lumii, să ne\nsimțim bine oriunde suntem împreună și mai ales singuri, în mult prelungite\nconvorbiri, sfârșite adeseori în voluptate. Un drum, o expoziție de tablouri",
  "ne plăcea mult mai mult dacă ne puteam comunica și verifica reciproc\nimpresiile. Când eram în lume și nu puteam vorbi unul cu altul, simple\nsurâsuri sau priviri lungi explicau pentru noi situația, caracterizau momente,\nca în baza unei înțelegeri atât de statornicite despre lume și a unei\nobișnuințe de a comunica atât de perfecte, încât vorbele erau oarecum de\nprisos. Socoteam că și această excursie va fi o voluptuoasă incursie în viața\ncelorlalți, în folosul nostru, al amândurora, și iată că, de la început, stăruia\nsă aibă în intimitatea noastră un dezagreabil intrus. Așa credeam numai, în\nprima clipă, dar am înțeles mai târziu, mai mult mort, că intrusul, în patima\napropierii lor, eram eu.\nDin întâia clipă, firește, preferința ei neocolită, neascunsă și lacomă, a\npus între mine și acest domn, venit pe un drum necunoscut trecutului\nnostru, o senzație de stânjenire. El știa ce vrea ea, eu știam de asemeni, și\nmai ales amândoi știam unul despre altul că știam (și probabil și ea la fel) și\nnici o mărturisire nu ar fi avut nimeni curajul să facă. Am exagerat, evident,\npolitețea, în exces de vorbărie, ca să mă arăt cu prisosință binecrescut.\n— Dar nu… dar nu… poftiți… de ce nu…? Stau foarte bine… nu, nu\nmă deranjează. Dumneavoastră? A… bun atunci… perfect… Tu stai bine?\n(nevastă-mea era la mijloc între noi doi). A… atunci foarte bine, va fi o\ncălătorie foarte frumoasă… Avem o vreme minunată, de mai, nici prea cald,\nnici prea răcoare… Când ajungem? Da? Tocmai la unu? Să sperăm atunci\ncă nu o să avem nici o pană de motor.\nPe drum, nevastă-mea n-a trăit decât prezența lui. Toate comentariile le-\na făcut numai pentru el sau cu el. Avea o voce ușor emoționată – la început\nam crezut că din cauza soarelui și aerului înrourat al dimineții și al\ncâmpului – și releva cele mai neînsemnate nimicuri ale drumului, cu\nexclamații. Dacă mașina era să calce un cârd de gâște, ea scotea un fel de\ninterjecție ușoară, vreun A! care pornea însă din toată intimitatea ei de\nfemeie și vrea să spuie cu totul altceva decât spunea. Dacă era o casă cu\npridvor frumos, ea arăta în grabă: Ai văzut? căci în timpul acesta mașina\ntrecuse. Plouase puțin în ajun și nu aveam acum fir de praf ca să ne tulbure\nprivirile, dar începutul de nelămurire era înăuntru. Nu îmbrăcaserăm nici\nhalaturile de dril, nu pusesem nici coifurile de cârpă și nici ochelarii.\nRezemată de noi doi, nevastă-mea era de o voie bună primăvăratică. Brațul\nstâng îi era petrecut peste brațul meu, drept în față, de i-l simțeam, de la cot\npână sus la încheietura omoplatului, și în același timp îi simțeam toată talia,",
  "parcă și cu viața organelor din ea, cum poate se simte seva în copaci, căci\nantebrațul meu era ușor sprijinit pe șoldul ei. Desigur că și el sta tot la fel.\nTot fiindcă nu era praf, mașinile mergeau una lângă alta, luându-se din\ncând în când, la întrecere, și atunci preaplinul de viață al celor care treceau\nînainte se manifesta în interjecții biruitoare, în saluturi cu mâinile și\nbatistele.\nDupă Valea Călugărească, una dintre mașini a avut o pană și ne-am oprit\ncu toții pentru ca stăpânii și conducătorii să repare răul în grabă. Am\nîntârziat totuși aproape un ceas. Nevastă-mea a vrut să aibă ramuri dintr-un\nmăr înflorit, puțin mai în devale de unde eram noi, iar el s-a oferit să i le\nrupă. S-au dus amândoi și ea și-a umplut brațele cu ramuri, de părea, blondă\nși cu ochii albaștri, o icoană împodobită. Plăcerea lor trecea nepăsătoare\npeste faptul crud de a sluți un pom. S-a lăsat fotografiată apoi, căci el era\n„asortat” cu tot soiul de nimicuri, ca un snob la curse, și, firește, „aparatul”\nnu lipsea.\nN-am putut să nu bag de seamă, de sus de unde eram, plăcerea cu care\nea se lăsa sprijinită toată de el, când au urcat râpa iar, până în șosea, după ce\nmașina a fost reparată. După Buzău, am înțeles că nu mai putem fi la ora\nmesei la Odobești și ne-am hotărât să prânzim la Râmnicu-Sărat. Și aici,\ndupă ce ne-am așezat cu toții, nevastă-mea a găsit că ar fi mult mai bună\naltă masă, așezată mai în fundul grădinii. Și ne-am sculat toată lumea, ca să\nne mutăm lângă ea, căci din pricină că întârziase puțin să se spele pe mâini\nși să se pudreze, locul lângă G. I-l luase alta. Firește că eu îi rezervasem\nlocul lângă mine, dar a trebuit să fac la fel cu ceilalți. Acum erau amândoi\nalături, iar eu, cam la colț, între un domn bătrân și o doamnă urâtă. Fiecare\ncredem că femeia care ne iubește are, păstrate pentru noi, anumite mici\ngesturi de mângâiere și frumusețe, gesturi cărora noi le dăm un anume\nînțeles și ne e o suferință crâncenă să vedem că le are și pentru altul. E\nstupid, dar faptul că ea a gustat din felul lui de mâncare cu poftă – și ea știa\nce vie plăcere îmi face mie acest gest, căci îmi dădea poftă de mâncare chiar\ndacă eram bolnav – m-a abătut cu totul. Am surâs în dreapta și în stânga\nînsă, făcând dureroase sforțări, ca să nu se bage de seamă că dau importanță\nunor asemenea nimicuri, căci ar fi atras atenția și comentariile tuturor.\nDealtfel, cred că lumea le dă importanță numai atunci când observă că și\nbărbatul le dă, fiindcă pe ea numai „drama” o interesează.\nLa sfârșitul mesei au cerut singuri clătite și acest gest, făcut în comun,\nera la ei atât tendința de a se distinge ca adevărată pereche, cât mai ales un",
  "soi de educație a simțurilor, în vederea unei mari pasiuni. În genere, în toate\ngesturile unor amanți care se apropie e un fel de intenție de corespondență,\nnemărturisită dar evidentă, ca o convenție între cei care își scriu, fără să se\ncunoască, își dau un rendez-vous (el o floare albastră la butonieră, ea alta la\nfel la piept).\nAm ajuns la Odobești pe la 4 după-amiază abia, căci masa s-a prelungit\nîndestul. A fost și acolo, se înțelege, o problemă a distribuirii camerelor,\ncăci am fost împărțiți toți musafirii în trei familii deosebite. Am trecut un\ntimp prin adevărate minute de groază. Au căutat, cred, să fie iar cât mai\naproape, dar eu am izbutit, fără să am aerul, să locuim deosebit. Auzisem de\nscandaluri, când, noaptea, femeia a trecut în camera vecină, la un domn și\nmă gândeam ce ar deveni situația mea jalnică de la prânz, ridicată încă, la o\npotență înzecită, a doua zi, după o astfel de întâmplare. Sunt clipe când ura\nși dezgustul meu pentru femei devin atât de absolute, că socotesc că de la\noricare dintre ele te poți aștepta la orice. Astfel ca, într-o excursie, s-o\ndescoperi în camera unui domn, nu mai mi se pare imposibil, cu toată\noroarea pe care mi-o inspiră o asemenea infamie, ori de unde ar veni, iar o\niubire de aproape doi ani nu mi se pare deloc o piedică pentru o femeie,\ncare, când iubește iar, e gata pentru toate nerușinările și imprudențele.\nBineînțeles, trebuie să fii dintre cei care cred în noblețea feminității în\ngeneral, dintre cei care au nevoie să adore cu adevărat femeia, dintre cei\ncare au jucat totul pe cartea ei, ca să vorbești de „nerușinare” și de\n„infamie”, altminteri totul rămâne un amuzant desen, o „fermecătoare\naventură” bună de tratat cu indulgență și șarmantă ironie anatolfranciană,\nca, de pildă, murdăria unui cățeluș de rasă pe covor.\nÎn cele trei zile, cât am stat la Odobești, am fost ca și bolnav, cu toate că\npăream uneori de o veselie excesivă. Îmi descopeream nevasta cu o uimire\ndureroasă. Sunt cazuri când experții, într-un tablou vechi, după felurite\nspălături, descoperă sub un peisaj banal, o madonă de vreun mare pictor al\nRenașterii. Printr-o ironie dureroasă, eu descopeream acum, treptat, sub o\nmadonă crezută autentică, originalul: un peisaj și un cap străin și vulgar. Ei\ndoi, oricum se formau grupurile, erau nedespărțiți. Dealtfel, erau și cei care\nîși impuneau, cu autoritate parcă acceptată de toți, inițiativele. Vizite în\nîmprejurimi, plimbări, sporturi și jocuri în vie. Ba, de multe ori, dispăreau\nsinguri și se făceau așteptați. Așa, a doua zi, au venit la masă după ce toată\nlumea se așezase. Se știa că numai pe ei îi așteptam, deci situația mea era\ndintre cele mai ridicule, căci întârzierea lor, deși nu era poate din pricină că",
  "se găseau amândoi ascunși în vreo cameră, se preta totuși la cele mai\ndezagreabile sugestii. Îi rezervasem locul din dreapta mea, dar m-a\ndeprimat că nimeni n-a ocupat locul care trebuia să fie în dreapta ei… Era\nun fel de oficializare a situației, care îmi înnegrea sufletul. Mă întrebam\ndacă ea nu-și dă seama de această realitate, dacă nu simte piedestalul de\nridicul pe care mă suia… Când au venit (ea foarte afectată și surâzătoare),\npriviți cu capetele întoarse de către toată lumea, a ținut să mă mângâie pe\nobraji. Nu știu dacă a făcut-o numai pentru că se știa vinovată, sau dacă\nlogica ei nu a vrut cumva să creeze și un soi de echilibru cu mângâierile pe\ncare le distribuise.\nMasa însăși a fost un nou prilej de chinuri. A luat, bineînțeles, iar din\nfarfuria lui, i-a turnat din paharul ei, când el a cerut servitorului să-i dea vin.\nÎncercam să înnod convorbiri cu o vecină destul de frumoasă din stânga\nmea. Aș fi izbutit poate să creez un fel de vitrină de amor propriu pentru\nsalvarea situației, dar mi-era totul indiferent, căci eu știam că aici nu e\nvorba de o preferință sau de un joc de o clipă, ci de toată dragostea mea, de\nun trecut cald și luminos de doi ani, de o desfigurare iremediabilă. Eram\ndeci trist, cu toată truda de a surâde. Orchestra, angajată de gazda noastră\npentru tot timpul cât vom sta acolo, a cântat un vals-boston, din cele scrise\npentru cerințele modei și clipei, dar cu adevărat frumos. Nevastă-mea și el\nl-au cerut de repetate ori, iar eu, care aveam, de asemeni, cu ea romanța\nnoastră preferată, am bănuit că îl vor repeta, pentru că le place (pentru că e\nasociat cu o plăcere intensă a lor) și că îl vor face un fel de „memento” al\nacestei iubiri în viitor. Un cântec din acela pe care, chiar când dragostea s-a\nsfârșit, amanții nu-l pot asculta fără să simtă că pojghița de pe cicatricea\nsufletului se rupe încet. Eram, se vede, atât de palid, că o vecină din fața\nmea m-a întrebat, surâzând șters: „Ești gelos?” Am răspuns cu alt surâs\ngrăbit: „A, de ce? așa glumesc femeile”… ca să arăt că nu sufăr, căci am\nînțeles că aci mai erau și alți bărbați în situația mea, ba aproape toți, dar\nniciunul nu suferea, și din cauza asta nu erau ridiculi, pe când eu singur\nfăceam sforțări nereușite ca să arăt că nu dau importanță neplăcutei\nîntâmplări. Mă chinuiam lăuntric ca să par vesel, dar nu puteam suporta\nprea mult minciuna și ochii îmi deveneau, de la ei, triști. Și dacă aș fi putut\nsă mă stăpânesc în clipa asta, aș fi izbutit poate să întorc situația. Vecina\nmea din stânga era, dacă nu mai frumoasă, cel puțin tot atât de interesantă\nca nevasta mea, și încă și mai tânără. Dacă nu „dicta” ca aceasta, era că,\nfiind, cel puțin în împrejurarea asta, mult mai delicată, nu căuta să-și",
  "impună cu vulgaritate capriciile, așa cum făcea femeia mea. În schimb, n-aș\nfi pierdut nimic, afară de amintirea atâtor nopți înalte și mai ales a atâtor\ntristeți trecute, devenite scumpe prin împărtășirea lor cu ea, iar toate acestea\nnu mi le putea da nimeni. Am răspuns deci cu jumătate suflet vecinei din\nstânga. Mă întrebam numai dacă nevastă-mea nu-și dă seama unde într-\nadevăr vor ajunge lucrurile, sau dacă o face cu intenție, căci în cazul acesta,\noricât ar fi sângerat ruptura, oricât ar fi fost de grea părerea de rău, aș fi\nplecat imediat și în câteva săptămâni aș fi divorțat.\nÎntre timp, enervat că ea asculta cu o atenție pasionată, de-i deveniseră\nochii strălucitori de tot, ce spunea el, am căutat să prind cu urechea. Îi\nexplica, numai, în termeni tehnici, și așa cum îi știa el, deosebirea dintre\nmotoarele automobilelor franțuzești și cele americane. Mi-am adus aminte\nde vremea când audia la fel matematici complicate, pentru mine.\nCătre sfârșit, s-a mai petrecut o mică și semnificativă întâmplare. Noi\nrămăsesem încă la masă și în jurul nostru se făcuse grup. Câțiva comeseni\nse așezaseră în largi fotolii de trestie și se depănau banalități curente.\nÎndeosebi, o femeie urâțică și nu tocmai tânără provoca naiv pe G., care nu\no băga în seamă decât atât cât îi trebuia ca să fie interesant față de nevasta\nmea. Și când această urâțică i-a cerut un pahar de vin, îngâmfat și cu voință\nprostcrescut, a refuzat să întindă mâna și să toarne din carafa de pe masă. A\nfost un moment penibil și femeia, care contase imprudent pe farmecele ei\ntomnatice, a rămas încremenită. A intervenit atunci nevasta mea, poruncind:\n— Te rog să torni un pahar de vin doamnei.\nȘi cum el nu făcea nici o mișcare, iar eu mă consideram absent – s-a\nsculat și a oferit singură paharul de vin cerut. Era un gest al ei din vremea\ncea mai bună, dar în același timp și un indiciu că ea, simțindu-se preferată și\nstăpână, putea, ca o aristocrată a iubirii, să facă orice gest, fără să se\numilească, așa cum regele Spaniei spală în Joia Mare doisprezece cerșetori\npe picioare.\nDupă-masă, s-au vizitat unele dintre pivnițele „celebre” ale Odobeștilor,\nde sute de pași sub pământ, cu butoaie mari cât rezervoarele de petrol parcă.\nAm gustat nenumărate soiuri și calități, după îndemnul podgorenilor, toți\nmeridionali și flecari, când e vorba de vinul lor.\nCea mai dureroasă împrejurare pentru mine a fost masa de seară, din\najunul plecării. El s-a rătăcit, întârziind de data asta cu o brună mică și\nneastâmpărată, în timp ce toți ne așezasem la masă, nevasta mea acum\nlângă mine. Un fost ministru, mare podgorean de aci, care ar fi voit să stea,",
  "probabil, de vorbă cu ea la masă, a ocupat locul liber din dreapta ei, neștiind\ncă e rezervat. A devenit lividă, dar n-a avut curajul să spuie nimic intrusului.\nÎn schimb, cum noi eram așezați cu spatele la intrare – luam masa într-un\npridvor cu cerdac imens înflorit cu glicine și zorele – la fiecare două-trei\nsecunde întorcea enervată capul, să vadă dacă vine. De la o vreme nu se mai\nputea stăpâni. Imenșii ochi albaștri de copil erau tulburi și își mușca\nîndurerată, deseori, buza de jos moale și roșie. Nu putea mânca nimic, căci\nde data asta cei întârziați n-au mai fost așteptați și se adusese la masă.\nNiciodată nu m-am simțit mai descheiat de mine însumi, mai nenorocit. Am\ncrezut atâta vreme că eu sunt singurul motiv de durere sau de bucurie pentru\nfemeia mea, iar azi descopeream că ochii ei sunt gata să plângă pentru altul,\ncă suferea și ea, plăpândă, ceea ce eu înduram ros în adânc, de două zile,\ndar ea pentru un om care mie mi se părea cel dintâi venit. Erau aceiași ochi\nînlăcrimați din vremea care a precedat căsătoria noastră, când eu n-o\niubeam și când o lăsam ușuratic să aștepte jumătăți de oră și mai bine,\nîntârziind la rendez-vous-uri, când ea îmi făcea reproșuri înlăcrimate și\nsfâșietor resemnate, care mă tulburau adânc, mă revoltau împotriva mea\nînsumi, și care au sfârșit prin a mă lega de ea cum se leagă o ruptură\norganică prin aderențe. Preferam, pe vremea aceea, pe o colegă a ei mai\nsubțirică și mai spirituală. Ea suferea și nu ascundea nimănui că suferă, ca și\nacum, căci nu are orgoliul aspru de a nu se da în spectacol. E și una din\ncauzele pentru care eu acum îndur atâta, căci ea, nesuferind de acest\nexhibiționism sentimental, crede, neștiind cât de greu mă stăpânesc, că nici\neu nu sufăr. Mai ales că eu, dacă mă răsucesc de durere e tocmai din cauza\nspectacolului pe care-l dă ea, fiind atât de ridiculă că suferă. Căci asta făcea\nsituația mea și mai jalnică, deoarece păream și mai mult de prisos, dureri și\nbucurii se întâmplau fără mine, tocmai când ea atrăgea luarea-aminte a\ntuturor.\nDupă ce ea și-a tot sucit gâtul, uitându-se înapoi, a venit și el, într-\nadevăr, cu femeiușca vie și neastâmpărată; și li s-a făcut numaidecât, prin\nînghesuirea celorlalți, un loc de favoare oarecum, căci alți întârziați trebuiau\nsă se mulțumească să stea tocmai la coada mesei. El a continuat să-și\nînvăluie vecina în griji mângâietoare și „tandre”, iar spectacolul acesta\npărea insuportabil nevestei mele. Nu putea mânca nimic și avea o figură de\nanimal rănit. Mă întrebam: ea nu-și dă seama că și eu sufăr tot atât de mult?\nCum e cu putință atâta insensibilitate? Vecina fără lucru de vizavi a întrebat-\no, ironic și, evident, destul de tare, dacă „suferă”, și mi se părea că în viața",
  "mea nu mi s-a adus o insultă mai mare decât să fie întrebată nevastă-mea,\nfață de mine, dacă suferă din cauza altuia. M-am gândit să las furculița în\nfarfurie și să mă scol neîntârziat, mânios, de la masă, plecând apoi de-a\ndreptul la gară. Și aș fi făcut asta dacă eram numai un amant, nu și bărbatul\nacestei femei. Între doi amanți situația este, deși mai complicată decât se\njudecă în mod primar de către lume, negreșit infinit mai simplă decât între\nsoț și soție. Nu ți-a plăcut o femeie numai pentru trupul ei, numai pentru\nsurprinderea frământării ei sexuale, căci plăcerea și neplăcerea se caută și se\ndesfac asemeni perechilor la cadril. Dar ți-ai ales-o ca nevastă. În realizările\nnaturii orice om e un exemplar unic și inedit. Din toată filosofia se\ndesprinde cel puțin acest adevăr că omul – cu conștiință – fiind pentru el\ncreatorul lumii, ca reprezentare, odată cu moartea lui moare neîndoielnic și\nlumea. Și el își alege, liber, o altă conștiință, pe care o socoate egală cu a\nlui. Va fi tovarășa și moștenitoarea lui, a memoriei lui, îi vor spune copiii lui\nmamă. Nu sunt religios, dar cred că, datorită unei pure elaborări spirituale,\ntotuși, ceea ce are, zguduitor de profund, catolicismul e această dogmă, că\nsoțul și soția sunt predestinați de la facerea lumii, că peste catastrofele\nvieții, uniți și egali unul cu altul, față-n față unul cu altul, ca în această\nviață, vor fi și în veșnicia viitoare. E și una dintre cele mai frumoase\nimagini create de gândirea omenească. Nu-i vorbea aici despre „jurămințile\namanților”, căci și eu avusesem amante care-mi „juraseră dragoste eternă”\nși pe care nu le luasem în serios, iar după „partide” mai mult sau mai puțin\nîndelungi de plăcere, le părăsisem, cu toate lacrimile lor, la cele dintâi\ncochetării cu alți bărbați… S-a ajuns, în acest veac, sub influența vulgară a\nliteraturii, la concepția pleziristă a căsătoriei, când omul, în loc să se ducă la\nun stabiliment anume, își aduce o nevastă acasă pe care, după două-trei luni,\no concediază fără nici o altă formalitate decât, uneori, o despăgubire\nbănească.\nAșa am gândit în vremea când, după ce atâta suferință din partea femeii\nmă înduioșase, i-am cerut să-mi devie nevastă. Mi se dăruise cu totul. Îi\nspusesem loial că nu o voi lua de soție și-mi răspunsese cu un surâs palid și\ndumnezeiesc: „Orice s-ar întâmpla cu mine, vreau ca tu să mă faci femeie.\nAm suferit prea mult din cauza ta. Nu te vei simți în nici un fel, absolut în\nnici un fel, îndatorat față de mine. Poți să mă gonești în zorii zilei și să nu\nmă mai primești niciodată în casa ta.” Firește, cuvintele ei erau nealese, dar\nexpresia era de o copleșitoare precizie. Fusese întâi amanta mea,\ndeznădăjduită de voluptate, dar peste câtva timp ea purta numele meu, pe",
  "care nu-l purta niciuna dintre surorile mele măritate. Și intimitatea noastră\ncreștea și se adâncea ca o lume nouă cu priveliști prelungi de întâiul ceas.\nCe însemnau acum toate aceste simțăminte și gânduri pentru femeia de\nlângă mine? Absolut nimic. Și eu mă simțeam imbecil și ridicul, fără simțul\nrealității, și naiv ca un predestinat „coarnelor”, ca să fi gândit atât de mult\ndespre o femeie, care, punând în cumpănă tot acest aparat maiestuos și\nscrobit al sentimentelor mele, le prefera fără grijă, lacom, strângerea în\nbrațe a unui necunoscut până acum câteva zile. Prăbușirea mea lăuntrică era\ncu atât mai grea, cu cât mi se rupsese totdeodată și axa sufletească:\nîncrederea în puterea mea de deosebire și alegere, în vigoarea și eficacitatea\ninteligenței mele. Sunt guverne, în țările din Apus, care primesc foarte des,\nși pe chestii importante, voturi împotrivă din partea adunărilor lor naționale.\nDar nu găsesc că e cazul să tragă de aci vreo consecință. Câteodată, aceleași\nguverne însă așază toată greutatea existenței lor pe un lucru de nimic și\n„pun chestia de încredere” uneori pe un simplu adjectiv într-un articol de\nlege. Iar dacă atunci votul le e împotrivă, se prăbușesc. Unii bărbați nu-și\niau nevestele în serios (e drept că eu mă întreb, de ce s-au însurat atunci?) și\nnu găsesc niciodată că e cazul să tragă consecințele. Eu jucasem totul pe\naceastă femeie și trebuia să trag acum toate consecințele care se impuneau:\ndesființarea mea ca personalitate. Trebuia deci să mă scol de la masă și de\nlângă această iubire, pentru totdeauna. Dar știu ce voință de fier și rece am\n– una dintre amante, care, în naivitatea ei vulgară, încercase să mă convingă\npentru un târg conjugal, îmi cerea apoi cu groază să nu-i mai zâmbesc, căci\nzâmbetul meu plutea cu o indiferență de moarte, de neînvins – și știam că o\ndată făcut gestul acesta, nici lacrimi, nici explicații nu mă vor mai face să\nrevin. Mi-am impus să îndur totul până când voi fi singur cu ea, ca să am un\ncuvânt ultim. Adevărul e că imensitatea catastrofei îmi făcea sufletul palid,\ncăci nu știam singur dacă – oricât de îndârjită voința mea – siluindu-mi\nsimțirea, voi avea cumva puterea să îndur totul, fără să se sfărâme în mine\norgane, care niciodată nu se vor putea reface. Speram, de asemeni, că încă\nnu s-a întâmplat nimic și că voi putea readuce acasă iubirea mea, cu simple\ncicatrice ca de vărsat pe obraji. M-am păstrat mai departe în „ipotezele”, pe\ncare desigur ceilalți continuau să le facă asupra stărilor noastre sufletești,\ninterpretându-le cum interpretează savanții microbii la microscop, resemnat\nsă suport compătimirea lor, ca pe niște râme care urcă târându-se umed pe\nmine.",
  "Acum era lângă mine, îndepărtată ca la mii de kilometri, jucându-se\nnervoasă cu furculița și cuțitul, privind palidă cu ochii mari albaștri,\nînduioșați, spre cel care, dinadins parcă, nici nu se uita la ea. Toată lumea își\nplimba privirea de la ea la el, afară de fostul ministru, care nu înțelegea,\nfirește, nimic. Nu-i puteam surprinde privindu-mă și pe mine, dar îi\nghiceam că mă găsesc, lângă această mică dramă amoroasă, ridicul și\ndeplasat, ca un talger cu mămăligă lângă un compot.\nMă trudeam totuși să-mi creez un alibi moral. Am fost bucuros când,\ndupă-masă, s-au organizat partide de joc de cărți. Într-un salon mare, cu\ntoate ferestrele deschise spre pridvorul cu masa pusă și spre cerdacul în care\nse dansa acum, s-au așezat trei mese verzi de pocher, complet înzestrate, de\nla brațele purtătoare de scrumiere și pahare, până la fise și cărți noi, așa cum\nse obișnuiește în provincie, unde jocul de cărți e practicat savant, cu toate\ndichisurile lui. Până după miezul nopții, am pierdut suma cu care poate aș fi\nputut cumpăra un automobil. Nu eram decât cu ochii pe fereastră, cu tot\ncoșul pieptului devastat de șerpi vii ascunși sub cămașă… neizbutind să mă\nconcentrez, cu toată îndârjirea mea. Schimbam mereu greșit, nu observam\ncâte cărți au luat ceilalți, relansam fără să bag de seamă că așteaptă alții cu\ncarte superioară, în dreapta mea. Partenerii mei se enervaseră la început de\nasemenea sistem de joc, pe urmă, când văzuseră că pierd și că oarecum am\nde unde pierde, se gândiseră, practic, să profite de împrejurare.\nCei doi se împăcaseră acum și, cu fața înflorită de fericire, ea dansa, de\nla genunchi până la piept greu și cald lipită de el. Vorbea mult, fără să\nînțeleg, de departe, ce-i spune și, fiindcă fostul ministru era și el la cărți,\nacum amicul ocupa, când terminau dansul, locul liber de lângă ea.\nCrezusem, cu un secret orgoliu, că toate bucuriile și durerile nevestei\nmele nu pot veni decât prin mine și din cauza asta simțeam acum că durerea\ncea mai insuportabilă în dragoste nu e atât să fii lipsit de o voluptate, cât să\nconstați că plăcerea pe care o dădeai și credeai că singur poți s-o trezești\n(care, tocmai prin acest ocol întoarsă, era adevărata ta voluptate) nu mai e,\nca o clapă care nu sună. Căci acum totul se petrecea alături de mine, cu\nexcluderea mea. Când era jocul mai aprig și pierdeam mai mult, unul din\npartenerii groși, care credea că-și poate permite glume, îmi aruncă așa, cu\njumătate voce: „Ciudat… și totuși pierzi”. M-am învinețit și era gata să-l\nlovesc, când ceilalți, simțind respirația mea oprită, au avut surâsuri amicale\nde destindere. Un domn bolocănos, cu mustața păioasă, tăiată scurt, cerând\ncarte ne-a certat cu bonomie:",
  "— Mai dați-le dracului de femei. Nu mai dați atâta importanță tuturor\nfleacurilor. Nu vezi că și nevastă-mea face la fel. Dansatorii aceștia se\nostenesc și le încălzesc pentru noi. Eu am și cerut servitoarei să-mi puie un\nbideu pentru la noapte în cameră. Iar pe urmă, atent și important: „Plus\npotul!” Au râs cu toții, convenind, și au continuat plusurile.\nȘi era adevărat că mai toate femeile tinere și acceptabile ca femei „se\ndistrau” la fel, cu aceeași intenție de publicitate, dar la unele dintre ele\naceastă intenție era justificată: nesigure de puterea lor de seducție, încercau\nnevoia să-și verifice, din când în când, armele și țineau să se știe că au, sau\nîntr-unele cazuri mai au încă, „succes”. Dar ea? ce nevoie avea ea de\naceastă verificare printr-un succes? Dealtfel, pasionată și destul de\nînchipuită de frumusețea ei, nu o verificare căuta acum, ci mergea cu toate\nsimțurile, indiferentă la tot ce se întâmplă, nu numai în jurul ei, dar în tot\nrestul lumii, spre destinul ei, acum neinfluențat de mine, ca pe un drum nou\nla nesfârșit.\nÎngăduința, răbdarea, siguranța celorlalți bărbați, după ce m-a uimit pur\nși simplu la început, mi-a devenit în urmă într-un fel explicabilă. Mai toți,\ndesigur, trecuseră prin încercările prin care treceam eu, iar sensibilitatea lor\nnu mai reacționa, asemeni oarecum acelor organisme care devin imune față\nde o boală molipsitoare după ce au suferit-o o dată. Dealtminteri,\nînțelegeam că eu însumi, acceptând o dată situația, mă voi obișnui cu ea, nu\no voi mai găsi deloc tulburătoare și nimic nu mă împiedica să văd că,\nmergând așa înainte, pe nesimțite – cum poți să ridici treptat temperatura\napei în care te afli fără să simți deosebirea – aș fi putut constitui un tip de\nacelea de încornorat de operetă, fără ca vreodată, în această evoluție, să fi\nconstatat ceva deosebit.\nDin pricina unui jucător, partida s-a întrerupt pentru câteva clipe și am\nieșit puțin în pridvorul larg. Dar nu i-am văzut. Am înțeles că o parte din\nperechi nu mai dansau și se plimbau prin grădina din jurul vastei locuințe,\npoate chiar – de ce nu? – și prin via imensă, în care se aflau și casă și\ngrădină, de care nu era despărțită decât printr-un gard de sârmă, și care\ndesigur avea destule portițe.\nGândul că nevastă-mea s-ar putea „da” așa, în timpul unei seri de dans,\nîntr-o grădină sau pe aleile unei vii (și aveam toată sugestia halucinantă a\ndetaliilor), că ar putea reveni apoi sus, în pridvor, lângă mine, cu trupul\npoluat de această îmbrățișare, mi-a înnegrit sufletul și m-a făcut, rece, să mă\nclatin. Ca ea – pe care mi se părea că o jignește orice aluzie, încât dacă",
  "eram alături, înjurăturile atât de obișnuite și de plastice, pe străzile\nBucureștilor, mă făceau să caut un fel de refugiu – să stea acum răsturnată și\ncu picioarele goale până la jumătatea corpului ca o târfă groasă și grăbită în\ngrădina publică, mi se părea o catastrofă de neînchipuit. Dar înțelegeam\nîncă o dată că femeia care iubește are toate nerușinările, cu o inconștiență\ncare pare magnifică tuturor poate, în afară de soțul ei, și pe care eu însumi,\nînainte de a fi însurat, o admirasem la multe femei. Îmi aduceam acum\naminte ceea ce una dintre marile scriitoare a exclamat cu groază: „Drepturi\nfemeilor? Să facem din ele, de pildă, magistrați? Să încredințăm viața,\nlibertatea, onoarea și norocul oamenilor unor femei, despre care știm că trei\nzile pe lună, cel puțin, sunt niște animale suferinde, inconștiente și turbate?”\nMă gândeam și eu ce tristă experiență e să-ți condiționezi fericirea și cinstea\nta de sexul capricios al femeii. Era în mine, orb, un îndemn de moarte, să\npornesc să-i caut și să-i găsesc în vie.\nNu coborâseră însă nici în grădină. Erau numai așezați la capătul\npridvorului, pe parmalâc, și, apropiați, stăteau de vorbă. A trebuit să mă\nreazem ca să nu cad, însă de altă emoție. Mă așteptam la atâta rău, încât\nacum aveam porniri de adevărată și înduioșată recunoștință pentru femeia\ncare, totuși, n-a mers până la capăt în infamie. M-am întors cu o stranie\nliniște la jocul de cărți…\nPetrecerea s-a sfârșit în zorii zilei. Cea mai mare parte dintre invitați\nplecaseră. Mai rămăseseră câțiva dintre jucătorii de cărți, care, pierzând\ntoată noaptea, căutau, acum, livizi și cu buzele vinete, să se refacă printr-o\nlovitură, dar mai rău pierdeau, încât, din plăcere, jocul avea, târziu, o nuanță\nde tragic vulgar. Izbeau cărțile de masa verde, fumau mult, că scrumierele\npe care nu le schimbase nimeni erau ticsite de mucuri turtite. În pridvor și în\ncerdac, parte la mesele încărcate cu resturi de la banchet, parte în fotoliile\nde trestie și nuiele albe împletite, așteptau cu gurile coclite, dar cu buzele\nînroșite din nou, soțiile celor care încă mai jucau, gazdele, câteva perechi\ntinere, care nu se îndurau să se despartă și al căror organism biruitor se\nrefăcea cu fiecare senzație nouă. Acum urmăreau înălțatul soarelui, care\nstropea cu apă de aur verdele albicios al viilor și negrul verzui al pădurilor.\nEra o impresie de răcoare și prospețime peste orășelul din vale, gata să se\ntrezească, prospețime care aci sus nu putea birui totuși extenuarea fizică.\nAșteptam, cu seacă nerăbdare, o explicație îndârjită cu nevastă-mea, dar de\nvreme ce ea nu-mi ceruse să plecăm, căci încă nu se îndura să se despartă\nde el, răbdam. (Ce-or fi vorbit atât? ce aveau de „discutat”? cu ce fraze? la",
  "ce întâmplări au făcut aluzie? ce aveau să-și spună amândoi? căci eu nu-mi\nputeam reprezenta pe nevastă-mea vorbind decât cu mine). A trebuit să\ncoborâm apoi în beciul unui proprietar vecin, care nu ne-a lăsat până nu\nvom încerca, împotriva oboselii de mahmuri, un leac paradoxal, un singur\npăhăruț dintr-un vin auriu și greu ca untdelemnul, care, luat lângă butoi,\navea să ne limpezească desăvârșit mintea…\nEra soarele sus când ne-am găsit în odaia cu pat larg și scăzut, cu\nperdele de pânză de casă și borangic, cu fotografii străine, cu cărți, în care\npanglici erau rămase acolo unde se oprise atenția altora – și cu sticle de\nparfum și apă de colonia pe masa de toaletă, gătită cu oglindă legănată,\nîncepute de alte mâini.\nN-am putut sfârși dezbrăcatul, dar cum nici nu vream să discut cu ea\n„academic”, i-am spus cu o voce de mort:\n— Ascultă, dragă fată, sper că niciodată în viața mea nu voi mai trece\nprin clipele prin care am trecut ieri și azi.\nM-a privit cu ochii mari albaștri.\n— Nu înțeleg ce vrei să spui?\nEram uluit, am rămas cu haina în mână, am râs ca un cadavru.\n— Sincer? nu înțelegi ce vreau să spun?\nȘi ea, afectat:\n— Absolut sincer…\nTremuram, aprins și indignat de atâta crasă prefăcătorie.\n— Ei bine, atunci poate ai să înțelegi altă frază ceva mai simplă. Să ne\ndespărțim. La București începem numaidecât, cum ajungem, divorțul. Dacă\nvrei să rămâi cu amantul dumitale, n-am nimic de spus. Cu toate că nu-mi\nmai pot face iluzii, după cele ce am văzut de ieri până azi, te rog totuși un\nlucru. Acum, când ai certitudinea că vei rămâne toată viața cu el, să evităm\nspectacolul și să nu ne oferim comentariilor adunării publice de aici.\nN-am văzut niciodată o privire de înger atât de obosit și de mirat.\n— Dar despre ce e vorba, pentru Dumnezeu?\n— După cele ce ai făcut azi, mi se pare uluitor să mai întrebi despre ce e\nvorba.\nȘi, ca un bolnav, care nu știe ce s-a petrecut cu el în timpul delirului:\n— Dar te rog… te rog, spune-mi ce-am făcut?\nIndignat și revoltat de atâta îndrăzneală, am întors capul cu dinții\nîncleștați.\n— Nimic.",
  "Simțindu-se tare, stăruia ea acum.\n— Te rog, spune-mi ce-am făcut? Te rog.\nMi-era silă atâta, că simțeam că orice vorbă aș fi spus, ar fi căzut alături.\n— Nimic… Vreau să ne despărțim.\nNe-am dezbrăcat, dar în pat, cum eu evitam chiar să o privesc, a început\ndin nou.\n— Ștefane, te văd așa supărat… și-ți jur că nu înțeleg de ce?\nAm început să fierb de mânie.\n— Îmi juri?\n— Îți jur pe ce vrei.\nDar o clipă m-am oprit mirat, întrebându-mă dacă nu cumva greșesc, și\nm-am hotărât să-i explic ceea ce se prefăcea că nu pricepe. Dar când să\ncaut, cu uimire, văd că nici eu nu am nimic de spus. Ce să-i reproșez? Că pe\ndrum a stat lipită de mine și de el? Că s-au coborât să culeagă flori? Că s-a\nsprijinit de brațul lui? Că au făcut un mic grup aparte?\n— Ai fost tot timpul împreună cu acel domn, ai dansat aproape numai cu\nel.\nA râs indulgentă (ea).\n— Ei bine, dragul meu, dar asta e firesc atunci când vii cu cineva pe\ndrum, într-o excursie ca asta… Toate femeile au făcut grupuri. Se creează\ninevitabile izolări. Nu poți fi familiară cu toată lumea și atunci se pare că\nești numai cu unii. Pe urmă, el e un bun dansator… toate femeile din lume\ndansează, cred.\n— Da… însă nu numai cu un singur partener.\n— Dar bine, aici nu e bal. Am venit împreună pe drum.\n— Nu… nu… a fost un adevărat scandal. Toată lumea v-a privit.\n— Ce scandal? Ți s-a părut ție. Nu ai văzut că – ți-am spus – toate\nfemeile fac la fel? Așa sunt petrecerile astea. O dată acasă, niciuna nu se\nmai gândește apoi la cunoștințele și întâmplările de aci. Ai să vezi că nici tu\nnu ai să te recunoști cu toată lumea de aci… Ești de o sensibilitate\nimposibilă.\nM-a mirat această intenție de maturitate în judecata ei și eram indignat,\ndar tăceam. Firește că n-aveam de obiectat nici un fapt precis, dar asta nu\nînsemna totuși că ea nu mersese, cu trup și suflet, într-o aventură. Aveam\nînsă acum certitudinea ca a vinei unor miniștri care, respectând cu sfințenie\nlitera legii, își permit orice, chiar cele mai veroase afaceri. Cuvântul e\noricând un mijloc imperfect de comunicare. Tot ce e sens, tot ce e adevăr,",
  "tot ce e conținut real scapă, printre silabe și propozițiuni, ca aburul prin\nțevile plesnite.\nAveam totuși în plasa logicii un fapt precis.\n— Aseară, credeam că ți-ai sucit gâtul, tot întorcându-te să vezi dacă\nvine la masă.\n— A, mi-am sucit gâtul, ce idee…! mi-am sucit gâtul…! și încerca să\nbagatelizeze.\nDar a simțit, din privirea mea netedă ca moartea, că aici nu încape\ntăgăduială și, nenorocit inspirată:\n— A, acum știu ce vrei să spui. E cu totul altceva… Dacă ți-aș spune ai\nvedea că…\n— Dar spune-mi atunci.\n— E un secret al nostru toate… madam Slugeru și madam Georgescu.\nAjunsesem și la „secretul de familie” din Boubouroche…\nȘi era în așternutul străin, de prisos aproape de mine cu tot trupul știut.\nAsta-i tot ce-mi rezervă viitorul? Corpul femeii atunci când vreau? Ce să\nfac cu el, fără celelalte bucurii? Când știam că nu e nici el perfect. La un\nmilion de femei abia de e una întreg frumoasă. Restul au nevoie de\nindulgență, de înțelegere. Numai sufletul poate înlocui lipsurile. Și sufletul\nnevesti-mi…\nMi-era pielea uscată, capul dur și gol să poți lovi cu ciocanul în el, parcă\ntot gâtul plin de câlți.\nMi-am îngropat fața în perna care se încălzea numaidecât, de a trebuit să\nschimb mereu căpătâiul, dar fără să pot dormi și n-am mai scos o vorbă\npână târziu după-amiază. Ea a dormit, a nădușit sănătos, s-a împrospătat în\nobraz și în privire, reintegrată vieții, numai eu parcă eram bolnav de uremie.\nCum tot cearșaful și perna erau prea calde, cum toate cărțile, pe care am\nvrut să le citesc, mi se păreau uscate, am coborât către ora cinci în grădină.\nSe sfârșise parcă o sărbătoare, o întâmplare frumoasă în lume, care\nniciodată n-avea cum să se mai repete și eu supraviețuiam singur, dar cum\ndăinuiește o coajă de lămâie stoarsă, aruncată după-masă. Soarele mi se\npărea leșios și când am trecut pe lângă bucătărie am simțit mirosul de\nmâncăruri trezite. Au dat peste mine un grup de cheflii, care în zorii zilei se\nînfundaseră într-un beci și acum ieșeau beți turtă. Fostul ministru plângea și\nținea să mă îmbrățișeze neapărat, umplându-mă de bale și vărsându-mi vin\npe haine. Avea sentimentalismul gălăgios și plângăreț al moldovenilor la\nbeție, cu promisiuni jurate la toată lumea, cu demonstrații și invocări lirice",
  "de frățietate, pentru ca a doua zi, treaz și revenit la sentimente normale, să\nse prefacă (și cu o tainică spaimă) că a uitat totul, afară doar de promisiile și\nlegămintele celorlalți. Totuși e sigur că ei între ei, cel puțin în momentele\nacelea, se iau în serios.\nPlecarea înapoi a fost la opt seara. Era între mine și el, ca la ducere. N-\nam vorbit decât, rezervat și politicos, numai cu el tot timpul, refuzând, cu\nsilă, toate încercările ei de a-mi capta bunăvoința, prefăcându-se, dealtfel,\ncă ia lucrurile în glumă. Mai târziu a adormit, sau s-a prefăcut că doarme,\nrezemându-se cu capul pe pieptul meu, ceea ce însă nu mi se părea decât un\npretext ca să-i abandoneze lui cealaltă jumătate de corp.\nNimic nu mi s-a părut mai simbolic decât această așezare a ei. Dacă n-aș\nfi știut despre ce e vorba, dacă aș fi fost soțul naiv pe care-l voia ea, aș fi\ncrezut că un subit și sincer acces de preferință o face să se agațe duioasă de\ngâtul meu, când ea nu făcea asta decât tocmai pentru că așa își putea culca\npicioarele și șoldurile, aproape în brațele celuilalt. Dealtfel, și mai general\nsocotit, nu era oare cu un înțeles deosebit această împărțire a ei însăși, pe\ncare o făcea, singură, între noi doi?\nÎncheiam bilanțul sinistru al acestei petreceri, ca un general înfrânt și\nfugărit, promis degradării și exilului, care compară resturile\nînspăimântătoare, cu armata frumoasă și strălucitoare de entuziasm pe care\no comanda, la defilare, cu două zile înainte. Dealtminteri, aceste excursii\nîmpreună, de perechi tinere, când femeile sunt frumoase, devin mai\ntotdeauna lupte „amicale”, tot așa cum amicale erau acele „tournoi”\nmedievale, numai că atunci când totul trebuie să revină la normal, după furii\nnemărturisite și explicații amare, întocmai ca și în acele pomenite timpuri,\nde multe ori cadavre acoperite sunt aduse înapoi pe scuturi și tărgi acasă.\nAșa cum mă întorceam eu cu imaginea femeii iubite, ucisă.\nPeste două zile ne-am dus întreaga „bandă” la deschiderea unui teatru de\nvară și de acolo la un restaurant de la Șosea. Ce-a fost la țară s-a repetat și\naici. De abia mi-am mai stăpânit indignarea, indiferent la comentarii. O\ndoamnă, poate încă tânără, faimoasă frumusețe aventuroasă pe vremuri,\ncare mă privea cu afecție totdeauna, cu care adeseori aveam interesante\nconvorbiri despre întâmplările din viață, căci în noua cochetărie pe care și-o\npermitea, de a se îmbătrâni cu intenție mai devreme, era parcă din eleganța\nunui general tânăr, retras voluntar la pensie, a încercat să mă împace.\n— De ce atâta enervare?",
  "I-am arătat, surâzând trist, pe nevastă-mea și mi-a spus, glumind frumos\nși cu emoție, încât nu mă puteam supăra:\n— Știi o vorbă, și dacă nu o știi, ți-o spun eu: femeia înșală numai pe cel\npe care-l iubește, pe ceilalți îi părăsește pur și simplu.\nI-am spus că asta nu mă consolează, dar mi-a explicat că nu crede că e\nvorba de altceva decât de un „flirt”.\nI-am turnat în pahar vin auriu, privind-o mirat:\n— E o formulă greșită, fără înțeles la o femeie. Nu corespunde nici unei\nrealități, decât dacă e vorba de o fată care vrea să petreacă, dar, în sfârșit,\nsă-și păstreze totuși fecioria fizică (și care, dealtfel, s-ar da din toată inima),\nsau de femei bolnave, care s-ar da cu pasiune, dar le împiedică ovarita de\ncare suferă. Mai are sens acest „flirt”, atunci când o femeie urmărește vreun\ninteres și, ca să-l realizeze, face toate „avansurile”, dar după ce a obținut ce\nțintea, se refuză. Sistem practicat de multe actrițe și profesioniste\nnemărturisite. Dar nevastă-mea nu e în niciuna dintre aceste situații și\npentru ea un „flirt” e o aberație.\n— Ah, dumneata ești dintre acei care fac mofturi interminabile și la\nmasă. Dintre cei care totdeauna descoperă firele de păr în mâncare.\n— Sunt eu de vină dacă mi se oferă fire de păr în mâncare?\n— Nu, atâta luciditate e insuportabilă, dezgustătoare. Îmi închipui că ești\nîn stare nu numai să-ți examinezi exagerat partenera, dar că, în ultimele\nclipe ale îmbrățișării, să-ți dai seama exact de ceea ce simți, ca și când ai\nasista la un spectacol străin…\n— Doamnă, e perfect adevărat ce bănuiți, dar încheierea dumneavoastră\n– numai – e falsă. Atenția și luciditatea nu omoară voluptatea reală, ci o\nsporesc, așa cum, dealtfel, atenția sporește și durerea de dinți. Marii\nvoluptuoși și cei care trăiesc intens viața sunt, neapărat, și ultralucizi.\n— Cu ce plăcere te-aș fi înșelat pentru această continuă neliniște și\nbănuială a dumitale, și desfăcea senzual o portocală. Avea o eleganță de\nmarchiză.\n— Deci… nu m-ai fi părăsit?\n— Poate că atunci da, dar aș fi regretat-o toată viața. Suntem atât de\ntoante când suntem tinere.\nSurâdea îndepărtat și frumos, cu părul ei argintiu… și eu o admiram atât\nde pasionat, că toată lumea părea intrigată ca de o scenă de dragoste.\nVa fi nevasta mea, peste un sfert de veac, ca femeia aceasta de lângă\nmine? și ce înțeles adânc ar fi avut lucrurile… va fi fost această femeie la",
  "fel cu nevasta mea? și – imposibilă întrebare – vor mai fi altele acum? și –\nîncă mai fără sens întrebare – de ce mi se pare posibil numai în trecut, de ce\nregret că am pierdut, venind cu douăzeci de ani mai târziu, trupul cald, cu\nzâmbetul bun și melancolic al acestei femei? Dar nu, toate sufletele acestea\nde carne și mătase devin prea târziu, și de prisos, bune.",
  "Asta-i rochia albastră\nNu i-am vorbit nevesti-mi o săptămână.\nAm mâncat singur în birou. Peste câteva zile, la masă la prieteni, mi s-a\npărut însă că rezerva mea nu mai are sens, și am stăruit toată seara pe lângă\no femeie frumoasă, aproape tot atât de înaltă ca mine. Când spun „am\nstăruit” e un fel de a vorbi. După un ușor început, ea, dezlănțuită, m-a\ncopleșit cu prietenia ei. Tot ce a făcut nevastă-mea la țară, aci s-a reeditat\nîntr-o singură seară. G. nu era acum de față. Ca să nu pară prea supărător,\nfemeia a dat o nuanță de glumă lucrurilor. A declarat că dăruiește pe\nbărbatu-său nevestei mele, că mă iubește, a făcut scandal când mi-a luat\ncineva locul de lângă ea. Am vorbit despre femeile grase și slabe și, ca să-\nmi arate că ea e numai înșelător slabă, în fața tuturor, mi-a luat mâna și mi-a\npus-o, apăsat, pe șoldul ei plinuț… Strânge!… Eu, uluit, aveam aerul ridicul\nal lui Iosef în casa lui Putifar. Cum mă lăsa un moment liber fugeam, dar\nmă căuta și mă aducea înapoi. Sâcâită, dezorganizată, nevastă-mea era\nvânătă, glumea galben, iar de câte ori îmi aduceam aminte de ea și o\npriveam, îi întâlneam ochii mari și îndurerați asupra mea.\nNoua mea entuziastă m-a silit să dansez cu ea, deși dansam prost. Pe\nurmă m-a luat de mână și m-a dus într-un salonaș cu divanuri: „Hai, să fim\nsinguri”.\nEram stânjenit de parcă numai în străchini călcam. Ne-am rezemat,\nlungiți unul lângă altul și m-a întrebat tot soiul de prăpăstii. Când s-a abătut\ndin întâmplare cineva pe la noi s-a înfuriat, s-a dus la birou, a luat un toc și\nhârtie, a scris un afiș: „Intrarea oprită… pereche amoroasă!” Cei care\nveneau, citeau, râzând ca de o glumă bună, și plecau, cerându-și scuze\nipocrit. Glumea, firește, dar asta n-a împiedicat-o să-și frământe sânii de\ncoastele mele și să mă sărute, când i se părea că nu vine nimeni.\nI-am spus că trebuie să fim cuminți, m-am smucit și am plecat. Mi-era\nrușine de rolul grotesc, de siluit de o femeie, și mă gândeam la situația\ndelicată în care soția asta vulgară – cu gluma ei menită să mascheze abil o\npurtare mai precisă – își punea bărbatul. Nu mi se părea suficientă scuza că\ne vinovat că nu știe să-și stăpânească nevasta și nici nu mi se părea că\n„trenurile nu trebuie lăsate să treacă” sau că trupurile „șarmante”, care se\ndoresc și se întind, sunt deasupra oricărei „ridicole filosofii”. Dealtminteri,\nca să se poată trece puntea periculoasă, se face aci un cadril de naivități.\nFemeile, ca să poată realiza toată aventura, se prefac că o socotesc ca pe un",
  "joc naiv, dar în același timp bărbatul serios „care nu știe să profite” e acuzat,\nel, de „naivitate”.\nLa ele însă naivitatea, prefăcută și cu scop precis, e dintre acelea pe care\no practică unii escroci, în primele momente, „făcând pe proștii” în fața unui\njudecător de instrucție, declarând că au încasat cecul fals la bancă, în glumă,\nca să facă o farsă unui prieten de la Hamburg. Dar judecătorul, știutor, cu\nprivirea rece, pune zâmbind lucrurile la punct.\nFără grijă de spectacol, ca un animal rănit, nevastă-mea se trântise într-\nun fotoliu și nu vorbea cu nimeni. Noua mea amică a venit după mine: „Ești\nun caraghios”, și mi-a fixat o întâlnire în oraș.\nCealaltă era geloasă și suferea. Simțeam acum că e o jucărie în mâna\nmea. Că puteam s-o umilesc, s-o fac să sufere și mai mult, dar la ce folos?\nÎmi venea să-i spun: uite ce ai făcut din dragostea noastră, din bietul nostru\ntrecut. Acesta e idealul tău de iubire, acest continuu asasinat?\nAcasă, furioasă și îndurerată, mi-a spus:\n— Acum cred că ai să-mi dai dumneata explicații mie.\nI-am arătat că n-am făcut nimic mai mult decât ea la Odobești.\n— Da? Eu nu m-am proclamat flirt cu G., nu m-am pipăit cu el, nu m-\nam înfundat, cu anunțuri obraznice, într-o cameră cu divanuri.\nE adevărat că până acolo nu ajunsese, dar nu e mai puțin adevărat că tot\neu mă simțeam în pagubă.\nA ținut să-mi plătească însă, cu vârf și îndesat, întâia dată când ne-am\ngăsit iar în „bandă” cu el. A stat mereu, aproape în brațele lui. Îmi spuneam\ncă nu e decât o pedeapsă și că, dacă vrea să mă pedepsească, însemna că nu-\ni era indiferent că eu preferasem altă femeie, deci mă iubea. Cu toate astea,\nfizic… spectacolul mi-era de neîndurat. Nu aveam tăria să văd, orice mi-aș\nfi spus, cum femeia pe care o iubesc e ținută în brațe de un bărbat, și i-am\nspus-o vecinei mele de rândul trecut și de data asta, care mă urmărea\nzâmbind.\n— Dar dacă ai iubi o actriță, care, pe scenă, ar trebui să-și îmbrățișeze\npătimaș partenerul, să-l sărute lacom pe gură?\nI-am lămurit, cutremurat, cu cea mai simplă sinceritate:\n— Cred că niciodată n-aș putea iubi o actriță.\nM-am apropiat de divanul din colț unde se găsea nevastă-mea și i-am\nspus că plecăm acasă.\n— A! Cum așa devreme? Nu; mai rămânem.\n— Trebuie să plecăm neapărat, am de lucru mâine.",
  "— Nu… asta nu se poate… nu… mai stăm… se supără oamenii dacă\nplecăm așa de repede. E nepoliticos. Scosese oglinjoara din poșetă și-și\npudra obrajii.\n— Cu neputință.\nȘi totuși am mai așteptat un sfert de oră. Era în mine ca o spaimă viu\ngrăită.\n— Dragă, nu mai pot rămâne nici un minut.\n— Ei nu… trebuie să mai rămânem… vreau să mai stăm puțin, și-și\ndesena acum cu roș buzele.\n— Eu plec.\n— Pleci fără mine.\nAm privit-o, acum liniștit, ca un mort.\n— Ela, îți dai tu seama de ce spui?\n— Te rog… vreau să mai stăm.\n— Nu se poate… sub nici un cuvânt, nu se poate să mai stăm.\nAvea ochi mari, șterși și o cută între sprâncene.\n— Ei bine, nu merg.\n— Ela, te întreb încă o dată…?… Gândește-te bine ce faci. Dacă mă duc\nsingur acasă, înseamnă că am pornit pe un drum de pe care nu ne mai putem\nabate.\nGândul că nevastă-mea ar putea veni singură, în zorii zilei, acasă, mi se\npărea o monstruozitate rece.\nAm mai privit-o încă o dată, ca în clipa semnării unei sentințe, și am\nplecat. Am așteptat în stradă zece minute și n-a venit. Cunoșteam la unul\ndintre hotelurile mici o cocotă destul de frumușică, voinică și nespus de\nvulgară. I-am spus să se îmbrace, am luat-o cu mine, am dus-o acasă, am\npus-o să scoată tot de pe ea și am culcat-o în patul tuturor durerilor,\nnebuniilor și lacrimilor iubirii mele.\nNevastă-mea a venit peste vreo două ore. Nu știu dacă servitoarea i-a\nspus totul, dar când a înțeles, s-a îngrozit, și nu-i venea să creadă. A căzut\nmoale într-un fotoliu. S-a înfuriat apoi și a vrut să se repeadă asupra femeii,\ncare nu prea avea de ce să se teamă.\n— În patul meu, o adunătură de pe stradă?\nȘi cealaltă, cu o imensă și trivială doză de bun-simț:\n— N-ai decât să dormi în el, madam, nu să umbli noaptea teleleică.\nVedeam, uimit și cu sufletul gol, unde ajunsesem.",
  "I-am explicat că dacă face scandal și se află despre întâmplare, eu o să\ntrec drept nebun, dar pe socoteala ei are să se râdă ca de o paparudă. A\nplecat trântind ușa, cu o energie pe care nu i-o bănuiam.\nAm frământat întreaga noapte trupul femeii străine, cu o furie\ndeznădăjduită, ca să-mi demonstrez că tot ce oferă una, îți poate oferi și\ncealaltă și că nu merită, că e ridicul să suferi atât de mistuitor, pentru atât de\npuțin lucru. Și parcă am găsit adevărată părerea. Primele trei-patru zile,\ndospind de mânie, nu mi-a fost greu să îndur absența nevesti-mi. Pe urmă\nînsă, am început o serie de ipoteze, în toate sensurile, ca să văd ce gândește\nși ce simte acum. Cum știam că iubește pe altul, nu-mi închipuiam că îndură\nprea greu purtarea mea și-mi recunoșteam dreptul, și mă felicitam chiar,\npentru ideea bună de a-mi crea ultimul cuvânt. Mă întrebam vag dacă ne\nvom mai vedea, dacă ne vom revedea, vreau să spun, în continuarea liniei\ntrecute, așa cum, când te deștepți după un vis atroce, reiei viața ta întreruptă\nseara. Și simțeam că nu, adică nu mai aveam reprezentarea unei viitoare\nîmpăcări, cum nu-mi pot închipui azi în ce fel aș putea deveni președinte de\nrepublică în America Centrală.\nDupă o săptămână am simțit neapărat nevoia s-o văd, dar mi-am refuzat\ncu încăpățânare orice prilej. Am căutat însă pe o prietenă a ei, ca să aflu,\nprin ocol, ce gândește, ce face, dacă întâmplările acestea de răsturnare și\neveniment egal cu mișcarea planetelor, pentru mine, aveau pentru ea vreo\nimportanță. Nu mi-a fost cu putință să aflu ceva. Fiindcă pe stradă n-o\nîntâlneam ca să-i cunosc noul surâs, am început să colind restaurantele, cu\nbătăi de inimă încă din stradă, cu examinări ușoare a tuturor femeilor la\nînceput, cu reveniri insistente apoi, de teamă să nu mă fi înșelat din cauza\npălăriilor mari și cu o tristețe de moarte, cu impresia că totul e gol, când\ntrebuia să constat că ea nu e acolo. Aș fi vrut să văd capul acela mic de\nstatuie greacă, blond, cu ochii albaștri, cum e acum în formă nouă, să văd\ndacă mă privește cu ură, cu indiferență. Printr-o fatalitate de neînțeles n-am\nîntâlnit-o nicăieri. Am reluat legăturile cu toate prietenele ei, mi-am făcut\ndintr-una amantă ca să-mi dea știri despre ea, dar cum venea vorba despre\nea, totuși, de teamă că „nu se știe cum se întorc lucrurile”, nu-mi spuneau o\nvorbă, evitau orice discuție, iar detaliile pe care eu le ceream, dealtfel cu un\nton vag indiferent, căci altfel n-aș fi avut nici o șansă să le am, mi-erau\ntotuși, firesc parcă, refuzate. Am căutat să știe că petrec, că mă simt foarte\nbine, dar aceste gesturi ostentative erau ca niște scrisori încredințate unei",
  "poște lamentabile. Nu știam nici dacă le-a primit și mai puțin puteam ști\nceea ce gândește aceea care le-a primit.\nSă mă duc acasă la mătușa ei, nu putea fi vorba. Nu mi-aș fi iertat\nniciodată slăbiciunea asta și nici n-ar fi fost posibil, atât eram de definitiv în\ngândul meu. Am început să caut invitații în casele în care știam că ar putea\nsă meargă, dar am nimerit-o mereu prost. Acum, toată nevoia de ea,\ncomprimată în mine, se rezolva într-o otravă a întregului organism,\nînăuntru. N-am mai putut mânca aproape nimic. O rochie la fel cu a ei\nîntrezărită pe stradă îmi punea un pietroi în stomac și un nod în gât.\nSlăbisem și-mi era teamă acum să nu afle că am slăbit din cauza ei. Eram\nalb ca un om fără globule roșii. Am sporit petrecerile, ca să afle, să creadă\ncă sunt slab din cauza orgiilor. În a patra săptămână, un prieten doctor și un\nprofesor consultant au fost de părere că s-ar putea să am un ulcer al\nesofagului. Și n-o vedeam nicăieri, parcă dispăruse în pământ.\nAm întâlnit-o totuși, în penultima zi de curse. Era zăpușeală, lume\nmultă, și un suflu de oboseală nădușită lâncezea în atmosfera prăfuroasă și\nîncinsă. Am văzut-o înainte ca ea să mă vadă. Tot trupul mi s-a înfierbântat\nbrusc, am căutat numaidecât una dintre acele nenumărate femei echivoce,\ndar nu declarate, care tapează, cerând bărbaților să le ia bilete pe cai, firește\nfără să dea bani, și am trecut vesel, radios și absent, pe lângă nevastă-mea.\nEra rezemată de grilajul alb din dreptul pariului mutual. Când am trecut din\nnou, înapoi, sta pe un scaun ca și când era frântă de mijloc, privindu-ne cu\nochi îndurerați. Îndura parcă o suferință peste puterile ei. Nu mai voia, se\nvede, nici s-o ascundă, căci totul îi era indiferent acum. A fost o bucurie\ncare m-a iluminat înăuntru ca un soare. Am mai văzut-o acolo nemișcată,\ntristă, până aproape de sfârșit. Și pentru întâia oară cineva mi-a vorbit de ea.\nO prietenă comună m-a întrebat cum pot fi atât de lipsit de inimă… Și eu,\ncare m-aș fi dus s-o îmbrățișez, s-o întreb cu o nemărginită patimă: de ce?\nde ce ai început toate astea? am trecut din nou, am salutat-o foarte\nprietenos, mi-a răspuns doar privindu-mă în ochi, fără un surâs, fără nici o\nmișcare a mușchilor feței, ca o căprioară blondă, înjunghiată.\nPeste câteva zile am întâlnit-o în fața chioșcului de ziare de la\nIndependența. Ceruse o revistă de mode și tocmai o plătea, când a dat cu\nochii de mine și a înțeles că o așteptam, oprit mai sus, la câțiva pași. A avut\no clipă de plăcere, nu de bucurie. Și-a mușcat, cu o satisfacție vulgară, buza\nde jos, ca și când ar fi spus, câștigând prinsoarea: „A, domnule, în sfârșit!”\nAltfel întrevederea a fost frumoasă, cu lunecușuri de ironie voit banală și",
  "superficială, ca să pară tandră și indiferentă: „Speram că ai să te faci mai\nurâtă, departe de mine.” „A… da… am avut eu azi-dimineață o presimțire\nbună”. „Ți-ai oxigenat părul? Sau, nu, e din pricina soarelui.” „După cât\nștiu, nu. Se vede că e tot soarele”. „A reapărut și el numai din cauza\ndumitale.” „Ce vrei, când întâlnim încăpățânați care vor să reziste, căutăm\nși noi complici.” Dar, spre mirarea mea, tot ea vrea să știe: „Ai mai sedus pe\ncineva?” și îi tremura vocea de parcă era o actriță la întâiul pas pe scenă…\n„Vreau să iau o trăsură”. Era ora 12 și jumătate poate. Mătușa ei sta pe\nstrada Olari. Am pornit-o alături pe jos; în dreptul Universității, la stația de\ntrăsuri, am fost bucuros că nu era niciuna. Mi-a spus că are de gând să se\nînscrie din nou pentru licență la Universitate, că a fost plecată la Vaslui, la\nbunica ei, trei săptămâni. Prin fața Ministerului de Domenii, am avut\noarecare teamă, căci venea agale o trăsură goală, pe care ea n-a observat-o\nînsă. „Asta-i rochia albastră? dar parcă era mai puțin vie?” „Vai, mi-ai uitat\nrochiile?” Și sufletele noastre pluteau deasupra cuvintelor, în ezitări,\nfâlfâiri, fixări, și iar mici zboruri, ca un roi de fluturi deasupra unei plante,\ncare ar fi încet transportată pe drum. La Rosetti, despărțirea era inevitabilă.\nEra stație mare de trăsuri și automobile. S-a oprit pe trotuar… și în mine\ntotul s-a oprit… dar a lăsat, fără s-o vadă, o trăsură, a strigat prea încet alta\nși pe urmă a întors capul să-mi spuie ceva. Am ajuns, poate pe la două, în\nfața casei mătușii ei… dar parcă n-ar fi observat că am ajuns, am trecut\nînainte, apoi, de vreme ce se crease un precedent, după vreo sută două de\npași ne-am întors, și pe urmă iar, până la ceasul trei și ceva. Poate că\nniciunul, pentru nimic în lume, nu ar fi cerut însă celuilalt să mai rămâie.\nEram așa de grăbiți și ne vedeam în treacăt numai.\n— Ah, de tine nu se îndură cineva să se despartă, și era profund\nadevărat, dar o spuneam cu un surâs, ca să pară abia ceva mai mult decât o\nglumă indiferentă… sărut mâinile.\n— Vai! o să mă ocărască mătușă-mea. Dar puțin îmi pasă. Își trecea\nlimba peste buzele arse parcă, și surâdea cu ochii albaștri, plini de suflet ca\nde rouă.\nMă întorceam, în după-amiaza inundată de căldura uscată, chinuit de\nfoame, adâncindu-mă ca în cauciuc în asfaltul încins, privind caii obosiți ai\ntrăsurilor, storurile trase pentru siestă la mai toate casele, dar era în mine o\ntristețe ușoară și plăcută. Simțeam că femeia aceasta era a mea în exemplar\nunic, așa ca eul meu, ca mama mea, că ne întâlnisem de la începutul lumii,\npeste toate devenirile, amândoi, și aveam să pierim la fel amândoi.",
  "Eram ca într-o zi imensă și întâmplările acestea mici, amănunțite până în\nfracții de impresie, erau printre cele mai importante în viața mea. Astăzi,\ncând le scriu pe hârtie, îmi dau seama, iar și iar, că tot ce povestesc nu are\nimportanță decât pentru mine, că nici nu are sens să fie povestite. Pentru\nmine însă, care nu trăiesc decât o singură dată în desfășurarea lumii, ele au\nînsemnat mai mult decât războaiele pentru cucerirea Chinei, decât șirurile\nde dinastii egiptene, decât ciocnirile de aștri în necuprins, căci singura\nexistență reală e aceea a conștiinței. Și, în organizarea și ierarhia conștiinței\nmele, femeia mea era mai vie și mai reală decât stelele distrugător de uriașe,\nal căror nume nu-l știu.\nNe-am împăcat peste o lună, când a venit cu brațele pline de crini târzii,\nca o amantă, și am fost împreună toată luna august la Constanța. Locuință\ntihnită, plimbări seara pe dig, împreună cu o familie cunoscută, aperitive în\nPiața Ovidiu, înțesată de lume, și uneori, în glumă, joc la bulă, când\npierdeam regulat. Bineînțeles, în dimineața însorită eram și noi, ca toată\nlumea, încărcătură de tineri în pijamale și haine albe ușoare, în trenul de\nMamaia. Pe plajă, ea era încă extrem de frumoasă, mai ales când tot corpul i\nse făcuse ca grâul copt. Aproape înaltă, cu talia subțire și șoldurile vânjoase,\ncu sânii răzbind ghiciți ca merele prin maioul negru (strâns pe ea cum e un\nșarpe în pielea lui), aduna toate privirile. Puțin prea înalt pentru subțirimea\nbrațelor și coapselor, făceam totuși, cred, o pereche potrivită cu ea. Când,\nlegată la cap cu un tulpan albăstrui, cum e uneori cerul senin, care îi iradia\nlumina ochilor și-i limpezea liniile desenate, pure, punea apoi pe umeri un\nfel de pelerină, ușoară de tot, poroasă și albastră, tare ca vopseala, părea\nîntreagă zugrăvită pe smalț, cu fața aurie.\nÎn septembrie, întorși în București, am avut o ceartă din cauza copilului\nașteptat. N-a vrut să-l aibă și a trebuit să stea în sanatoriu vreo două\nsăptămâni. S-a făcut bine abia pe la Sfântul Dumitru.\nA fost un timp destul de liniștit și am putut să fac vreo două drumuri la o\npădure, care făcea parte din moștenire, pe lângă Curtea-de-Argeș. Era un\nsfârșit de toamnă de o frumusețe largă și potolită, și priveam de la fereastra\nvagonului dealurile lenevoase cu păduri îndesate, cu acea felurime de\ncolorit care arată creșterile. Dacă vara e greu de osebit toate apele și\nasemuirile de verde, acum gama veștejitului cuprinde toate culorile tari.\nCâtă vreme unii copaci sunt încă verzi, alții au frunzele, pe negrul crăcilor,\ngalbene ca niște caise străvezii. Unele frunzișuri sunt roșii sângerat, altele\nviolete, cărămizii, albe chiar. Cerul e imens, și departe peste umerii",
  "dealurilor, peste sate, are un fel de maiestate senină, căreia lumina vie, dar\ngălbuie în culoare și potolită în căldură, îi dă o liniște melancolică.\nNu pot sta liniștit pentru că în compartimentul de alături (sunt vagoane\nvechi, clasa I-II) se aud hohote de râs, comentarii, aprobări călduroase.\nSâcâit, renunț să mai privesc carele, care se depărtează domol pe drumuri\nalbe, și trec și eu dincolo. Un domn, să tot aibă cincizeci de ani, cu gâtul în\npiele moale și roșie, ca al curcanului, cu ochii vii și mustața mare, pe figura\npentagonal osoasă, explică de ce trebuie să intrăm în război. Dealtminteri,\ncam asta se discuta pe tot cuprinsul țării românești, când afacerile și\nplăcerile lăsau timp liber.\nE de o vervă îndrăcită, gesticulează convins, bătând aerul cu amândouă\nmâinile. Esențialul, dealtfel, în replicile lui tumultuoase, sunt interjecțiile.\n— Ee! ee…! Păi vezi! Când spun eu? și se scoală iar de pe fotoliul de\npiele. Cum o să reziste, domnule?… cum o să reziste? Vino-ncoa. Dacă eu\npun aici o armată? și arată Orșova, iar aici alta? și arată la Sibiu, aici încă\nuna? acum la Brașov.\nDar cineva obiectează:\n— Bine, domnule Predescu… tocmai acum când nemții au terminat cu\nrușii, de au ajuns în inima Rusiei?\n— Păi tocmai d-aia – răspunse domnul Predescu deznădăjduit și scrijelat\n– tocmai d-aia… Dumneata nu vezi cum vine planul? Eu încep așa – și\nîncepu să urce pe harta care indica stațiile, deasupra canapelei – și hai-hai,\nși hai-hai… A?… merge? și-așa mereu… și-așa mereu (în timpul acesta\nlegănând urca și ocolea cu mâinile pe hartă, de la Arad spre Cluj, păscând\nparcă din urmă)… Ei, așa-i că i-am luat ca din oală?\n— Domnule Predescu, dar Mackensen ăla și Hindenburg pretind că ei o\nsă câștige războiul, adaose unul, nu pentru că ar fi crezut, dar mai mult ca să\ndea replica, și așa, ca să-l întărâte pe domnul Predescu.\n— Daa? și își potrivește țigara răsucită, în țigaretul de trestie… O să\ncâștige asta – iar aici face un gest foarte explicit, vârând degetul mare,\nprintre arătător și mijlociu – auzi? O să câștige asta. Eu fac „pari”, domnule,\ncă Hindenburg ăla al dumitale – și-și lățește buzele – daa, să vie el la\nmine… fac „pari” cu el… că mănâncă bătaie… pe oricât… Hei? se pune el\ncu mine?… Domnule, portar de hotel o să-l facem după război. Ceilalți\naveau aerul că se miră de îndrăzneala lui Hindenburg de a se pune cu noi și\ncu domnul Predescu, iar unul sincer nu se mai putu stăpâni privindu-l și\nprivindu-se parcă:",
  "— Domnule, românii e deștepți… Ți-o spun eu…\n— Păi bine, domnule Predescu, atunci de ce nu intrăm? Că eu nu cred ce\nsusțin unii, că nu suntem pregătiți…\n— Ce pregătire, domnule? – și ridică ochii disperat în tavan – ce\npregătire…? că mă omori cu zile. Ce să te mai pregătești?\n— N-avem tunuri… cine știe?\nDomnul Predescu râde acum indulgent și cu pielea de curcan a gâtului\ngâlgâind:\n— N-ai tunuri? da intră-n război, domnule, și-ți dă franțuzul câte tunuri\nvrei: vrei o mie? îți dă o mie… vrei zece mii, îți dă zece mii. Și ridică\nbrațele, apoi le lăsă să cadă, uimit și dezgustat. Dar de asta e vorba acum…?\nCe nevoie ai de tunuri, domnule? și întorcându-se surâzător spre ceilalți,\ncare ascultau mereu, cu interes (că acum venise și șeful de tren, mustața\nciupită): Auzi, tunuri? Bine, domnule, de asta are nevoie neamțul și\nfranțuzul ăla, că sunt crescuți în puf – și, brusc furibund: Dumneata știi cum\ne românul, domnule? Nădejdea lui e baioneta, domnule, baioneta, înțelegi\ndumneata?… Că o vâră până în prăsele… și dacă se rupe, dă cu patul\narmei… uite-așa… uite-așa – și lovea îndârjit și imaginar, înspre toate\ncolțurile compartimentului, în timp ce ascultătorii îl urmăreau, ferindu-se\nîncântați.\n— Zi, baioneta și patul armei, domnule Predescu?\n— Păi, sigur, domnule, exclamă îngăduitor… Asta-i arma românului…\nAș vrea să văd eu pe neamțul ăla care să stea la baionetă… și se întoarce\ntriumfător și dârz în dreapta și în stânga. Domnule, când or intra ai noștri cu\npatul armei printre tunurile lor, o să fie jale, că ai noștri numai la scăfârlie\ntrag.\nDomnul Predescu nu era de meserie, cum crezusem, nici cârciumar, nici\ncomis-voiajor, că am întrebat pe urmă pe șeful de tren.\n— Nu-l cunoști pe domnul Predescu? se mira ceferistul meu și avea\ndreptate, căci pe liniile astea secundare călătorii se cunosc între ei cum se\ncunosc clienții aceleiași cafenele. Domnul Predescu e de la Pitești, avocat…\na fost și deputat o dată… merge la Curtea-de-Argeș că are o chestie acolo;\nși resemnat de admirație: Deștept om, domnule. Eu îl știu de pe linie. Când\nți-o explica el ceva… Nu zic, mai e și domnul Adamici… dar parcă tot\ndomnul Predescu e mai deștept.\nM-am plictisit și m-am întors la locul meu, ca să privesc mai departe\nîntinderile de porumbiște uscată, satele pe sub dealuri și surâsul melancolic",
  "al cerului înalt de toamnă în asfințit.\nDealtfel, și la Cameră chiar, după câte reieșea din ziare, discuțiile nu\ndepășeau mult adâncimea celor din tren. Se anunțase o mare ședință de\nrăfuială, între cei care cereau „intrarea în acțiune” și partizanii „neutralității\nespectative”. Am avut prilejul să asist la una dintre ședințele importante,\ncând tribunele erau încă de cu vreme înțesate de public, căci se știa că\nguvernul va fi luat între două focuri. Partizanii Puterilor Centrale aveau să\ninterpeleze banca ministerială „pentru ce lăsăm prilejul acesta extraordinar,\ncând nemții sunt dincolo de Varșovia și aproape de Salonic, fără să intrăm\nalături de ei?” Dimpotrivă, reprezentanții curentului antantist aveau să\nîntrebe de ce nu intervenim să salvăm pe cei învinși?\nSala, cu sugestii de interior de teatru prin arhitectură, de club prin\nverdele fotoliilor și al draperiilor, de catedrală prin lumina de vitraliu\ngalben, venită din luminătorul imens de deasupra, avea un aer solemn.\nIncinta era la început numai pe jumătate plină. Unii deputați își citeau\ngazetele, abia apărute de după-amiază, alții făceau cerc, discutând în fața\nvreunui personaj important. Pe banca ministerială numai doi miniștri care\nscriau absorbiți. Din când în când, câte un deputat venea în dreptul celui\ncare scria și îi șoptea ceva, sau îi da vreo hârtie pentru aprobat.\nPe urmă au început soneriile, s-a mărit lumina, toate locurile de jos s-au\nocupat. Președintele, suit ca pe o scenă sau catedră, a bătut din ciocan și un\ndomn a citit, probabil, sumarul zilei. Anișoara a descoperit cea dintâi, cu un\nfel de bucurie, că poate stabili o legătură între ea și această incintă\ninabordabilă, pe Nae Gheorghidiu, așezat pe băncile opoziției (așa, din\ncochetărie politică), obosit și preocupat.\nInterpretarea deputatului „nemțofil”, făcută, de altfel, cu un fel de\nservilitate intelectuală și intenție de reacțiune mediocră, a provocat numai\nsurâsuri ironice. Profundă impresie a stârnit însă discursul celui care cerea\nintrarea imediată în război. Pronunțată rar, cu vocea înfiorată, fraza: „Și veți\nlăsa acest popor erou, care e poporul sârb, să fie zdrobit, fără să faceți să\ncadă în balanță paloșul românesc, hotărâtor, în această mare, în această\nneasemănată clipă istorică?” a plutit sub vasta cupolă, încremenind privirile,\ndar entuziast aplaudată numai de opt sau zece deputați, pe care nu-i\nvedeam, dedesubt, sub tribuna prezidențială în care ne găseam noi.\nCelălalt deputat intervenționist a interpelat guvernul pe chestia\nînarmării. A declarat că știe că atelierele militare nu lucrează, că nu s-a făcut",
  "nimic pentru echiparea armatei, că s-au cumpărat zeci de mii de bocanci cu\ntalpa de carton. Și el e impresionant:\n— N-avem artilerie, domnilor… Ce-ați făcut ca să dăm admirabilei\nnoastre infanterii artileria grea de care are nevoie?\nAici, unchiu-meu, care se plimbase în timpul discursului prin fața\nprimelor bănci, a întrerupt pe orator. Cum era cunoscut ca om de spirit,\ncând a ridicat mâna, oratorul s-a oprit și privirile s-au întors spre Nae\nGheorghidiu, care a declarat cu o falsă gravitate:\n— Găsesc, domnilor, că îngrijorarea dumneavoastră din cauză că ne\nlipsește artileria grea e puțin exagerată. Cred că, la nevoie, va fi suficient să\npunem în baterie pe onoratul nostru coleg de la Romanați, domnul\nCotârcea, ca să reducem toate tunurile nemțești la tăcere. Și la vorbele\nastea, arătă cu degetul înspre capătul rândului din dreapta, iar toate privirile\ns-au întors spre banca în care de-abia încăpea o namilă de o sută cincizeci\nde kilograme poate, cu mâinile atât de scurte că abia îi ajungeau pe pântece.\nA fost o ilaritate imensă. A râs și banca ministerială, a râs și oratorul\nînsuși. Tribunele înțesate – în cele rezervate doamnelor unele elegante stau\nchiar pe trepte, nemaigăsind alt loc, iar în cele ale bărbaților unii se sufocau,\natârnați chiar de stâlpi – au răsunat și ele de hohote.\nNae Gheorghidiu, simpatizat și de opoziție pentru spiritul lui și pentru\n„lărgimea de vederi” care îl caracteriza, pentru aerul lui „frondeur”, revoltat\nparcă, deși militant liberal, era foarte apreciat pentru „destinderile” pe care\nle provoca între guvern și opoziție. Azi, de pildă, partida era ca și câștigată\npentru guvern, numai prin această simplă glumă.\nDe pe banca ministerială a răspuns la urmă unul dintre membrii\nimportanți ai guvernului.\nS-a sculat grav și cu ochii puțin contractați, de pe banca ministerială și s-\na dus, în tăcerea întinsă ca într-un aer tare, spre tribună. Are fruntea înaltă,\npiezișă, ca de poet, ochii mari nu privesc pe nimeni, obrajii cu două cute,\nmustață de fante îmbătrânit. Acum, după un timp, își plimbă ochii, privind\nși inspectând parcă incinta. Ține mâna dreaptă înainte, cu două degete în\nbuzunarul de jos al vestei. Începe încet dar sigur de ceea ce spune:\n— Mi-ar fi foarte ușor, domnilor, dacă aș alerga după succese facile, să\nrelev inconsecvența acestei opoziții, care pe de o parte ne reproșează că nu\nintrăm în acțiune, iar pe de alta se plânge că armata nu e pregătită. Dar țin\nsă răspund fiecăruia dintre onorații oratori care m-au precedat, în parte.\nPeste partizanul Puterilor Centrale a trecut însă repede. Pe urmă:",
  "— Domnilor, dați-mi voie să vă întreb: Ce înseamnă această lipsă de\nîncredere în guvernul țării? Ați monopolizat singuri toată iubirea de neam?\nCredeți dumneavoastră că pe aceste bănci nu bate o inimă românească? și\narăta acum, emoționat și solemn, banca ministerială și băncile majorității.\nCredeți dumneavoastră că viitorul acestui neam numai dumneavoastră vă\nprovoacă nopți de insomnie?… (aplauze puternice) că numai\ndumneavoastră vă cutremurați la gândul că ceasul sfânt al realizării\nnaționale ar putea să bată, fără ca noi să ne găsim acolo unde trebuie să ne\ngăsim? și fraza spusă răspicat, cu vocea larg înfiorată, cu mâna dreaptă\nridicată, cu pumnul strâns, iar cu arătătorul întins, cu mâna indicatoare de\npe afișe, e urmată de aclamații și aplauze furtunoase. Domnilor, un orator al\ndumneavoastră a declarat săptămâna trecută aci că dacă ar avea doisprezece\ncopii, pe toți i-ar trimite să lupte pentru țară. Ei bine, domnilor – și ridică\ntonul – eu declar că dacă aș avea douăzeci și patru de copii, n-aș ține nici pe\ncel mai mic lângă sânul mamei lui acasă… pe toți i-aș trimite în foc, în\nprima linie.\nȘi trecând mai târziu la cel de al doilea orator al opoziției, a schimbat iar\ntonul, ca un acar abil al oratoriei.\n— Domnilor, ați discutat și despre pregătirea militară a țării (și scăzut,\nprietenos) cred că a fost o mare greșeală. (Iar energic, viu.) Nu poate fi pusă\nîn discuție, și mai ales în discuție publică, pregătirea armatei românești\n(aplauze furtunoase). Domnilor, eu atât pot să vă spun: că suntem gata. Și\naci rămâne îndelung nemișcat… (Adunarea aplaudă în picioare, aplaudă și\ntribunele.) A continuat pe acest ton câtva timp, pe urmă iar: Lăsând la o\nparte gluma, atât de amuzantă, a colegului nostru, domnul Nae\nGheorghidiu, și (aci urcă vocea, într-un crescendo alarmant și intens, și\nscandă fraza cu mâna îndoită paralel cu pieptul, cu cotul ridicat, dar\nzvâcnind arătătorul intens, în afară) lăsând deoparte această acțiune\ncondamnabilă de a strecura, de la tribuna Camerei, în sufletul oștenilor\nnoștri, îndoiala în înzestrarea armatei (aplauze puternice, strigăte de bravo),\nvă întreb, de unde această prețuire exagerată, dovadă de vulgar materialism,\naceastă supravalorizare a rolului jucat de armament în război, când e știut că\nmarile victorii se câștigă numai prin moral? (aplauze). O armată care vrea,\nînvinge fără tunuri, fără mitraliere și fără cartușe (aplauze furtunoase). Și eu\nvă spun că armata noastră vrea să învingă și va învinge! (aplauze\nentuziaste). Întrebați pe acești conducători ai oștirii, în care nu aveți totuși\nîncredere (și aci arată, silabisind, cu degetul, înapoi, ca și când comandanții",
  "ar fi cam în lături și la spatele lui) și ei vă vor spune: Vom învinge pentru că\nsoldații noștri se vor lupta cu baioneta – și nu e tun care să reziste baionetei\nromânești – împotriva oricărui armament, iar când baioneta se va fi rupt, cu\npumnii, cu unghiile, cu dinții… (aplauze delirante). Domnilor, încrederea\nmea în viitorul mare al acestui neam e neclintită (aci deveni solemn), și-mi\niau, împreună cu colegii mei, așa cum v-am spus de atâtea ori, răspunderea\ncelor ce vor veni.\nS-a așezat jos, parcă fără să observe aclamațiile delirante.\nDeși în ultimul timp se vorbea de oarecare afaceri, pe socoteala statului,\nfăcute de acest membru important al guvernului, succesul i-a fost imens și\ns-a vorbit de el zile întregi.\nÎn mașina cu interiorul de bombonieră cafenie, în timp ce claxonul își\ncerea drum printre vehicule și pietoni, cele două femei fierbeau de\nadmirație.\nLe era, firește, mai aproape succesul unchiului. Niciodată n-am avut o\nprea bună părere despre așa-zișii oameni de spirit (nu vorbesc despre\numorul inerent gândirii juste), care de cele mai dese ori sunt simpli nerozi\nvioi. Căci „spiritul” presupune lipsă de sensibilitate și un profund dispreț\npentru oameni, cel puțin în clipa aceea. Chiar în formele lui superioare, ca\nuneori Anatole France, spiritul dă adesea o impresie de rece imbecilitate. Ce\nsă mai spun de Nae Gheorghidiu, al cărui spirit nu era decât o formă de\nlichelism, căci nu „făcea spirite” decât pe socoteala celor mai slabi ca el, ca\nsă amuze pe cei tari, de care avea nevoie? Era un fel de clovnerie obraznică,\nmenită să mascheze un egoism vulgar. Dar nevoia, acum mai mult ca\noricând, să țin sub înrâurirea mea sufletul și convingerile nevestei mele, și\npentru că această protestare retorică nu e suficientă („dragă, orice ai spune,\ne deștept”), am oprit mașina și am intrat, invitându-le stăruitor, în librărie.\nAm cerut un dicționar medical străin și, la pagina știută, am citit, subliniind\ncu vocea: „IMBECILITATE (fig. 1100).\n— Imbecilul e un tip degenerat, caracterizat prin anomalii fizice, dar mai\nales prin tulburări intelectuale și morale. Inteligența lui e mărginită, totuși\nare calități de memorie, de imitație și oarecare vivacitate de spirit. Mai ales\nsimțul moral îi e atins… Revoltat, nedisciplinat, mincinos și lăudăros,\nimbecilul caută totdeauna să facă vreo farsă neplăcută, sau să tragă pe\nsfoară pe unul sau pe altul. Camaraderia cu indivizii de teapa lui e\ntotdeauna suspectă. Imbecilii sunt cele mai adeseori pederaști, sau nu se\nînțeleg decât ca să puie la cale infamii. Chiar prinși asupra faptului, mint cu",
  "un aplomb uimitor. Numărul imbecililor internați e infim, în comparație cu\nacela al imbecililor care circulă liberi și care trăiesc ca vagabonzi, hoți și\npezevenghi.”\n… Sau „oameni politici” în România, ar fi putut să adauge acest\ndicționar. Dacă „vivacitatea de spirit”, memoria și capacitatea „de imitație”\nsunt calitățile esențiale ale deșteptăciunii, atunci trebuie să recunoaștem, le-\nam spus femeilor, că ea e cam cuprinsă în explicațiile clinice ale\ndicționarului și că Nae Gheorghidiu e într-adevăr deștept, „pezevenghi”,\ncum zice el cu oarecare orgoliu național.\nDar n-am convins, poate, pe niciuna dintre ele, pe nevastă-mea acum\nmai puțin decât pe cealaltă.\n— Extraordinar cum exagerezi, mi-a spus Anișoara, privind indiferentă\ncu lornionul o mică vitrină de creioane de metal și de agende.\nIar nevastă-mea, grăbit, ca să nu creadă Anișoara că e de altă părere\ndecât ea:\n— Așa e totdeauna… pune în toate o patimă, iar către mine: Nu se poate\nvorbi uneori cu tine.\n— Un filosof ar trebui să fie mai calm, zău, a întregit-o, surâzând, bruna\nmea verișoară, cu oval desăvârșit de Elviră romantică, dar cu simț practic și\napropiat actualității, de nevastă de om de afaceri. Îmi spunea „filosof” căci\nștia că asta mi-e dezagreabil și ea o voia chiar ca insultă.\n— Cum calm? De ce să nu pun patimă?… Numai imbecililor le e\nindiferent ce opinie au. Obiectivitatea e necesară numai în actul judecății,\ncere adică să nu ai interese contrare și să iei toate măsurile de precauție\nintelectuală. Dar astea sunt de domeniul inteligenței și al onestității, nu al\nindiferenței sufletești. Un om poate să fie prost sau interesat, lipsit de\nluciditate, dar nu de „obiectivitate”. Și, în orice caz, după ce, judecând\ncalm, ai ajuns la o opinie, ești dator s-o susții cu hotărâre și îndârjire, cât\nmai expresiv. Chiar oamenii de știință, după ce, pasionați și cu grija\nadevărului – căci nimic nu se poate face fără pasiune – au ajuns la o\ndescoperire sau la o concluzie, o susțin cu tenacitate și cu dorința de a face\nsă triumfe, chiar dacă ar fi amenințați cu rugul sau cu ocna. Entomologul își\napără gândacii lui cu patimă. Nu se poate susține stupiditatea că nu există\ncauze și adevăruri care să merite să te pasionezi pentru ele, că totul e relativ\nși indiferent, în raport cu… eternitatea. Totdeauna indiferența asta\nideologică și amabilă, prezentată sub unghiul veșniciei, ascunde mici\naranjamente făcute sec, sub unghiul actualității și cu caracter strict personal.",
  "Să te consideri spectator indulgent și amuzat al lumii aceștia plină de\ninfamie și de prostie e să faci parte din ea, să beneficiezi de infamiile ei,\navând aerul că-i ești deasupra.\n— Obiectivitate înseamnă să recunoști că și adversarul are dreptate,\nuneori cel puțin, îmi replică ironic și suficient, din nou Anișoara, ducând,\nmioapă, cu grație, aproape de lornion și de punctul negru de frumusețe, din\nobraz, o agendă dintre cele de dinainte.\n— Altă aberație… Raportate la același punct nu pot să existe două\nadevăruri, opuse, în același timp. Dacă adversarul meu are dreptate, nu\nuneori, ci foarte adeseori, atunci renunț eu la opinia mea – și pentru asta\nîncă îți trebuie curaj – și o împărtășesc pe a lui, dar tot cu pornire și\nhotărâre. Indiferență nu poate fi în nici un caz, căci există o pasiune a\nadevărului însuși.\nAu zâmbit și una și alta, cu îngăduință, și am înțeles, melancolic, că\nnevastă-mea nu mai are încredere în judecata mea, că steaua mea continua\nsă se răcească. Anișoara trimisese mașina, și s-au depărtat amândouă, pe\njos, prin mulțimea din care făceau parte acum, dar nu erau la fel cu nimeni,\nîn rochiile lor de stofă de culoarea migdalei, pe care căutau să le ajungă, la\njumătatea pulpei tulburător strânsă în ciorapul de mătase, cizmulițele de\nantilopă ale modei.\nSe îmbrăcau de o vreme amândouă la fel, ca să-și sporească frumusețea,\nuna blondă, alta brună, cum își sporesc valoarea perlele, dacă sunt colecție.\nAm dat apoi examenul, amânat în iunie, de anul III. Cu G. ne întâlneam\ndestul de rar și avea o atitudine mai curând rezervată. Nu-și vorbeau decât\nfoarte puțin. Totuși, în decembrie, când am plecat pentru două săptămâni la\nțară, la Anișoara – pentru vânătoare și plimbări cu sania – a venit și el acolo.\nMi-a fost destul de neplăcut, dar n-am dat nici un semn de nemulțumire.\nCiudat a fost că ea s-a supărat pe Anișoara, a scurtat cu o săptămână această\nvacanță cu mese copioase și nici nu și-au mai vorbit. Și mai târziu am făcut\ndestule mutre bănuitoare, am evitat gelos multe prilejuri care mi-ar fi fost\ndezagreabile, am tras cu urechea la multe, am spionat destule plecări în\nvizită ale nevesti-mi, căci mi-era teamă că nu se mai văd în lume tocmai\npentru că acum se văd când doresc, în vreo garsonieră, dar niciodată n-am\navut prilejul să fiu până la capăt nefericit.\nÎntre oglinzi paralele",
  "În februarie însă, m-am întors prin surprindere noaptea, în automobil cu\nun prieten sportmen, care făcuse o excursie până la Predeal. Eu eram\nconcentrat de două săptămâni la Azuga, ne-am întâlnit în restaurant și m-a\nluat cu el. Când am ajuns acasă, am găsit la ferestrele negre, perdelele\nnelăsate, ceea ce mi s-a părut ciudat, căci făceau întunericul gol, iar mutrele\nzăpăcite și somnoroase ale servitoarei m-au neliniștit. Era acum o realitate\ncare nu-mi încăpea în simțuri: casa era goală ca un mormânt gol, fără\nnevastă-mea. S-a făcut în mine un pustiu imens, un nucleu de dureri.\nServitoarea n-a fost în stare să-mi explice unde mi-e femeia: la teatru… la\nmătușa ei… lucruri vagi și imposibile pentru 1 jumătate cât era când\nsosisem eu. Nu știam ce se va mai întâmpla cu mine până dimineața. Îmi\nrepetam necontenit, ca idiotizat: N-aș fi crezut-o niciodată în stare să facă\nasta… Am stat o bună bucată de timp, trântit într-un fotoliu, ca azvârlit\ndintr-un furgon. Știam că acum totul e sfârșit pentru totdeauna, că e sfârșit\nîntr-un mod cum nu merita loialitatea mea. Niciodată n-aș fi crezut o femeie\natât de crudă, în stare să-mi facă, fără folos, atâta rău. Până a doua zi, care\nmi se părea la capătul unui lung, interminabil tunel, simțeam că voi\nînnebuni.\nȘtiam că iubirile sunt trecătoare, dar îmi spuneam că sfârșiturile trebuie\nsă fie cinstite, ca între oameni care, după ce au făcut o călătorie plăcută\nîmpreună, se despart elegant, se salută cu cordialitate și, la nevoie, cu părere\nde rău că totul a durat atât de puțin, iar sfârșitul acesta de metresă-\nservitoare, cu atât dispreț față de o sensibilitate care îi jertfise totul, mi se\npărea o nemeritată infamie. Mi-e cu neputință să notez toate încercările prin\ncare am trecut, haosul de gânduri pe care le-am confruntat, întreagă această\nnoapte cumplită, cum nu mai întâlnisem alta până atunci, și poate nici n-am\nîntâlnit de atunci încoace. Ars tot trecutul, arsă casa, murdărit și dizolvat ca\npersonalitate, iată ce găsisem după patru ore de drum cu automobilul.\nAș fi vrut să fie vis, ca să fie deșteptare posibilă, dar nu era decât\nîncrustată realitate. După ce am fost în stare să mă ridic din fotoliu, am\nalergat așa, în necunoscut și, probabil, pe la casele rudelor ei. La „tanti\nLucica” nu era, la surorile mele nu era, și n-aș fi dorit nici celui mai cumplit\ndușman al meu să caute în zorii zilei și să sufere cum sufeream eu,\nîntrebând dacă nevastă-mea, plecată de acasă: „… e la domnia-voastră\ncumva?”\nMisterul imens al fiecărei case, cu ferestrele în întuneric, speranța\nstupidă că e acolo și că totul, dacă n-a fost vis, a trecut ca un vis,",
  "nedumerirea celor întrebați și impresia că, față de cei cu viață sigură în casa\nlor, ești un lepros care merge, ferit de lume, numai noaptea, mă năucea. În\norice caz, un accident, o întâmplare neprevăzută nu mi se păreau de\npresupus.\nPe urmă, am înțeles că totul e pierdut, că trebuie s-o părăsesc cu totul\nnopții și aventurii ei, întorcându-mă acasă. Aș fi vrut să alerg, să strâng\nsticlă spartă în pumni, să încerc orice, numai să pot fărâmița din noaptea\ncare mă despărțea de zorii zilei. Când eram mic, în ajunul unei călătorii, nu\nputeam dormi și mi-era teamă, singur în noapte, că „a doua zi”, în mod\nexcepțional, nu va mai veni. Iată, la fel, aveam impresia că întunericul se va\ndilata la infinit, dar nu o plecare în necunoscut frumos era acum, după\nnoapte, ci plecarea pe alt drum, pur și simplu, decât cele de până acum.\nCredeam că niciodată nu voi mai fi în fața acelei femei, ca s-o pot zdrobi.\nMi-era teamă că voi înnebuni până în zori. Aveam impresia că nu mai sunt\nstăpân pe destinele mele, ca și când aș fi fost într-o trăsură ai cărei cai\nsperioși s-au aprins și aleargă, neînduplecabil, cu mine, peste gropile și\nneprevăzutul unui câmp. Dacă adunam toată suferința din trecut, nu\nizbuteam să egalez pe cea de azi, care-mi părea și de o natură diferită. Mă\nlungisem pe un divan lung și, cu palmele lipite de obraji, așteptam cu\nneliniștea și teama cretinilor, care, incapabili să mai judece, cu ochii\nsperiați, se chircesc și așteaptă… Cum a putut să facă asta? meritam\ntrivialitatea acestui procedeu care mă murdărea de prisos… când fusesem\natât de loial?…\nA venit a doua zi abia, pe la opt dimineața. N-aș putea spune cum îi arăta\nobrazul, cum i s-au împletit intențiile de gesturi și explicații, pentru că eram\nașa de sfârșit, atât de departe de lume, că, întocmai ca un bolnav istovit de\nprocedeele unei prea lungi operații fără anestezie, nu așteptam decât să vie\nea, ca să pot adormi. Depindeam de venirea ei ca de o idee fixă, ca de un\nsemnal că s-a sfârșit, pentru ca să închid ochii numai.\nI-am șoptit, făcând, înjumătățit, o sforțare:\n— N-aș mai vrea să te văd niciodată…\nM-a privit cu o ură ștearsă, de rând.\n— Atunci, mă gonești?\n— Nu știu… Nu mai pot vorbi… Nu mai puteam cere nimic voinței\nmele…\n— Așadar, mă gonești?",
  "— Nu pot să-mi dau seama de nimic, și nu pot alege din mine nimic…\nÎnțelege ce vrei… Spune-mi dacă ai ceva de lămurit…\nA fost din nou un stâlp de ură, toată, înțelegând că lupta e mult mai grea\ndecât o bănuise ea.\n— N-am nimic de lămurit…\n— Nu, n-ai să poți lămuri nimic. Poți să mai rămâi puțin dacă dorești…\ndar dacă vrei să știi, sincer, sentimentele mele, atunci pleacă neîntârziat, și-\nți voi trimite eu absolut tot ce e de trimis.\nIar m-a privit cu alți ochi, răi, apăruți de din dosul ochilor ei știuți.\n— Așadar, mă gonești?\nPeste vreo câteva zile, i-am scris neted și convenabil, întrebând-o dacă\nnu preferă să divorțăm fără formalități, fără explicații multe, și a acceptat.\nAm suferit din nou mistuitor. Ziua și noaptea (literalmente), nu puteam\ngândi decât la ea. Toate explicațiile, pe care i le refuzasem oarecum, mi le\nfurnizam acum singur, construind o infinitate de ipoteze, ca un judecător de\ninstrucție maniac, bolnav.\nSă renunț la ea pentru viitor, să schimb tot peisajul planurilor mele, să\nlas un drum alb în gol, mi se părea de neînlăturat și atroce.\nDar, mai ales, sufeream că trebuia să admit remanieri de ecuații întregi\nsufletești.\nTot trecutul îmi apărea cu alt înțeles decât cel cu care eram obișnuit, iar\nuna dintre cele mai dureroase operații erau aceste concluzii pe care trebuia\nsă le trag pentru ceea ce fusese. Niciodată femeia aceasta nu mă iubise.\nReluam tot ce a fost la Odobești, la țară, și acum simțeam că acolo am avut\ndreptate, că atunci văzusem limpede, că seria ei aceea fusese. Nu mai exista\nacum pentru mine nici o plăcere. Era ca un doliu adânc și dureros. Dacă\nvedeam o pereche sărutându-se, eram ca acele mame care au pierdut un\ncopil și văd, jucându-se în drum, frumoși copii străini. Piesele de teatru și\nfilmele cu dragostea, care îndură orice și până la capăt tot biruie, îmi dădeau\no înlăcrimată și stupidă melancolie.\nCăutam din nou, în toate localurile, ca s-o văd dar dacă o găseam,\nplecam numaidecât, cu un cuțit înfipt și rămas în piept. De zeci de ori pe zi\ndeveneam alb ca varul, din cauza unui amănunt, care ar fi putut fi în\nlegătură cu ea, în cea mai banală dintre convorbiri. Dealtminteri, toată\nsuferința asta monstruoasă îmi venea din nimic. Mici incidente care se\nhipertrofiau, luau proporții de catastrofe. Bineînțeles că marile „scene”\nclasice ieșeau din câmpul sensibilității mele, ca marginile unui desen privit",
  "cu o lupă prea măritoare. Când sufeream atât din cauza unei priviri, nici nu-\nmi puteam închipui între mine și ea vreuna dintre aceste scene excesiv\npatetice, durabil aplaudate. Nu puteam vedea între noi o discuție ca în\npiesele de bulevard, cu implorări, cu explicații, cu stăruințe de a se împăca.\nRula, de pildă, chiar în zilele acelea, un film în care nevasta își umilește\nîngrozitor bărbatul, fuge de la el cu amantul, părăsindu-și copiii, el o caută\nîn toate părțile, o imploră să vie, se duce după ea într-o stație de băi\nmondială, iar când ea e părăsită de amant, își dă seama că numai pe el, pe\nbărbat, l-a iubit cu adevărat (?) și vine din nou acasă lângă copii. Și\namândoi cred că ceea ce n-a fost cu putință pentru trecut va fi cu putință\npentru viitor, că seriile lor sufletești s-au încheiat, când, pentru mine, o\nsingură absență, noaptea, de acasă, era cât tot cerul de mare, și când odată\najunși și împăcați, să zicem, ar fi trebuit să înceapă drama trecutului. Cum\nmi-aș fi închipuit, de pildă, între noi, o scenă în care eu să urlu zvârlind\nbanii în fața femeii, ca în Dama cu camelii? Crescând la scara sensibilității\nmele, scena aceasta ar fi de neexprimat cu cifre, ca rezultatul dublării\nboabelor de grâu pentru fiecare pătrățel al tablei de șah.\n„Omul cu sensibilitate năzdrăvană”, îmi spunea doamna cu fața tânără și\npăr argintiu. E drept că sufeream, fără ca să vadă ceilalți de ce sufăr, ca un\nreumatic care simte ploaia înaintea celor din jurul lui. Găseau că sufăr\npentru cauze futile. Într-un alt plan, trebuie să fie oameni, desigur, care nu\npricep că unii suferă numai din pricină că nu se pot spăla pe dinți, sau că n-\nau o carte, sau că nu pot face cuiva un serviciu.\nÎntr-o zi, de pildă, mă duc la minister, la un prieten, care mă primește,\nsub pretexte de aglomerație, grăbit ca pe un soi de creditor. Am crezut că\nam sfârșit cu el pentru toată viața. Totuși, peste vreo două zile, când ne-am\nîntâlnit, a venit la mine, ca și când nimic nu s-ar fi întâmplat. Părea sincer\n(dacă n-o fi avut motiv să se schimbe între timp), absolut sincer. Dezolat\nchiar.\n— Cum, dragă, ai putut să te superi din cauză că ți-am spus, cam răstit\npoate, „lasă-mă acum”? Dar n-ai văzut ce era pe capul meu?… că trebuia să\nintroduc atâta lume la ministru?\nÎnțelegeam că pe el nu l-ar fi jignit, niciodată, un astfel de răspuns și că,\ndeci, nici nu avea de ce să mă socoată jignit pe mine. Nu existase nimic,\npentru el, ca un peisaj pentru un miop. Dar eu, care devenisem palid și care\nștiam că, nici în clipele când aș fi fost dus la eșafod, n-aș fi spus unui\nprieten – fără să fiu supărat anume, pe el, ci numai așa, din cauză că-s prea",
  "ocupat – răstit: „Lasă-mă în pace acum!” i-am spus că aș fi făcut altfel, în\nlocul lui, dar n-a crezut.\nSimțeam din zi în zi, departe de femeia mea, că voi muri, căci durerile\nulceroase – acum când nu mai puteam mânca aproape deloc – deveniseră de\nnesuportat. Slăbisem într-un mod care mă dispera, căci făcea o dovadă\nobiectivă că sufăr din cauza femeii, și oricât aș fi vrut să ascund cu surâsuri\nrănile orgoliului meu, nu mai puteam izbuti, din cauza asta.\nMă gândeam zi și noapte, în afară de puținele ore de somn – când\ndealtfel de cele mai multe ori visam – neîntrerupt la ea, ca și când mi se\nlichefiase creierul și nu mai era în stare să schimbe „motivul”, ca un pian\nautomat, stricat, cântecul.\nÎntr-un timp m-am hotărât ca, de vreme ce nu puteam să nu mă gândesc\nla ea în restul zilei, cel puțin în anumite ore din zi să încerc precis să mi-o\nfac absentă. Și în nădejdea că voi influența restul zilei, era important ca\naceste două ore hotărâte să înceapă de dimineață. Cum mă deșteptam însă\ndin somn, nu aveam îndestulă voință, era ceva cu adevărat peste puterile\nmele, căci îmi era, automat, prezent gândul ei, odată cu lumina. Dar\nîncepeam acest exercițiu impus când mă aflam în baie. Căutam să mă\ngândesc la altceva, iar când imaginea ei se asocia și încerca să se însăileze\nrestului, o goneam ca pe o albină, iar dacă, totuși, nu izbuteam, schimbam\nnumaidecât obiectul gândului. Când, însă, nici astfel nu izbuteam începeam\nsă număr, cu încăpățânare, cu nădejdea că niciodată vreun om nu va bănui\nun atât de copleșitor grotesc. Mi-era rușine, în adâncul intimității mele, ca și\ncând aș fi suferit de o boală rușinoasă și penibilă… Uneori, când intervenea\nceva vesel, aveam răgazuri de uitare, însă caracteristic de uitare, așa ca un\nbolnav după schimbarea pansamentului, sau când, după zile de ploaie, ar\navea, prin fereastra înflorită de soare, lumină în cameră. Dar pe urmă iar\ncădeam. Am înțeles, mai mult ca oricând, legătura dintre moral și trup,\npentru că era destul un incident sufletesc ca să declanșeze suferința fizică,\nfiindcă tot pieptul îmi era gata, supus, pentru asta. Zăceam așa, vreme după\nvreme, ca un bolnav de tifos, cu singura consolare că nu înduram și mizeria\nși urâciunea fiziologică a tifosului, dar încolo fără nici o altă deosebire. Am\ncunoscut bărbați care, aproape cu ostentație, arătau că suferă din cauza\nfemeilor, am citit versuri în care poeții se vaită cu vorbe mari că au fost\nînșelați, și toți aproape își făceau un orgoliu din această suferință din\ndragoste… Mie mi-era o silă imensă de mine, de parcă aș fi avut păduchi, și\norice aluzie la această suferință mi se părea o infamie.",
  "De aceea, întâia mea grijă a fost să se știe că mă preocupă altă femeie…\nAm înțeles atunci chinul acesta, pe care pe urmă l-am văzut mult mai\nrăspândit decât s-ar părea, al oamenilor care se simt osândiți să se arate cu\nmulte femei ca să nu se bage de seamă că suferă din lipsa uneia.\nPentru proces am dat o scrisoare avocatului, prin care îmi luam toată\nvina asupra mea, ca să nu ne mai întâlnim printr-un prilej direct, dar altfel\naș fi vrut oricând s-o întâlnesc, iar dacă aflam că a fost într-un restaurant de\nseară sau la vreun teatru, fără ca eu să știu, deveneam palid (n-am vrut să\niert chiar binevoitoarei și înțelegătoarei prietene, când o dată a subliniat, cu\nfamiliaritate, această paloare a mea) și mi se părea că am lipsit de la o\nîntâlnire vitală pentru rostul existenței mele.\nNe-am întâlnit într-o zi la teatru. Era cu două bănci înaintea mea. Am\nsalutat, când am trecut prin dreptul ei, căutând să am un aer cât mai degajat\nși am făcut haz exagerat de comedia neroadă care se reprezenta, dealtfel, cu\natât mai ușor, cu cât prezența ei, singură, era un fel de izbândă pentru mine.\nEram încă mulțumit că, fiind oarecum în spatele ei, o puteam privi fără să\npar că o fac cu intenție. În schimb ea, ca să mă vadă, a trebuit să întoarcă de\nvreo câteva ori capul. Căutam cu abilitate să nu-mi întâlnească privirea și\nexageram încă veselia mea altoită.\nEra într-o rochie neagră, de seară, oblic decoltată, care-i făcea brațele\nlungi încă mai albe, mai calde, plinuțe, voluptuos încheiate în umeri. Gâtul\nîi creștea ușor, cu linii suav răsucite din grumazul gol și alb, spre rădăcina\npărului, căci mușchii ascunși urcau în încolăcirea de spirală, sub pielea fără\no pată, ca petala de trandafiri galbeni, a blondei.\nCa să poată privi bine spectacolul cum se afla spre capătul băncii, sta\noarecum în profil față de mine. Fiindcă înspre sală era întuneric, iar partea\ndinspre scenă era luminată de rampă, capul ei avea profilul marcat (frunte\npură dar nu piezișă, nas acvilin, bărbie ușoară) pe un fond de lumină, ca o\naureolă, așa cum provoacă intenționat fotografii pentru blonde, în timp ce\nobrazul dinspre mine era într-o umbră dulce ca lumina de lună. Umerii se\nafirmau tari, căci, prin albeața lor palidă, adunau lumina, așa cum o adună\nîn umbră rotunjimile lucioase. Nici cei care de obicei mă plictiseau cu\naluziile lor nu bănuiau că tot teatrul era în sală, nu pe scenă, așa ca la\nspectacolele revuistice. Faptul că mă privea era pentru mine ca o scufundare\nîn apa vieții. Am plecat de la teatru însănătoșit, pentru câteva zile, cel puțin.\nDealtminteri, orice prilej de a o vedea îmi făcea bine.",
  "Niciodată n-a apărut cu vreun bărbat și, cum știam că trebuie să aibă un\namant, în toată nenorocirea mea îi purtam un fel de secretă și înmuiată\nrecunoștință pentru acest fapt, deși eu, dimpotrivă, căutam să fiu văzut de ea\nnumai cu femei.\nAltă dată, ne-am întâlnit într-un restaurant de noapte, după ieșirea de la\nspectacol. Era într-o mare tovărășie de domni și doamne serioși, frumoasă,\nși părea destul de veselă.\nEu privisem mai întâi pe geam, ca să văd dacă e înăuntru și să nu fiu\ndeci surprins de prezența ei (așa făceam la orice restaurant și teatru), ca să\nnu-i dau pe față tulburarea mea, ci dimpotrivă să intru cu o figură de om\nfericit. Și să o descopăr, cu indiferență abilă și plicticoasă, abia mai târziu.\nEram întovărășit de o tânără actriță, renumită mai mult pentru frumusețea\n(caligrafică și mediocră, de altfel) decât pentru talentul ei. Nevastă-mea de\nunde părea vorbăreață, a devenit lividă și s-a întrerupt brusc. Pe urmă n-a\nmai scos o vorbă toată seara. Cum n-avea orgoliul să-și mascheze suferința,\na rămas aproape necontenit cu privirea asupra noastră, examinându-mi\nmereu, apăsat, tovarășa de masă. Când o vedeam cât suferă, simțeam că în\nmine se cicatrizează răni (cărora altfel le-ar fi trebuit luni și ani), așa, în\ncâteva minute, cum cresc plantele sub privirea magică a fachirilor.\nDupă supeu, mi-am condus prietena acasă. Să rămân la ea, mă plictisea\noarecum. Simțeam asta după oboseala anticipată, la gândul că va trebui să\nmă îmbrac apoi și să cobor în stradă (căci trebuia să fiu dimineața acasă).\nMi se părea că o îmbrățișare a amicei mele nu merită atâta oboseală. Căci,\nîn afară de clipa când azvârleau întâia oară cămașa de pe ele și când aveam\nimpresia oricum, oricând, a unei neimaginate minuni pentru simțuri, aceste\nfemei nu mă mai interesau, în urmă, deloc. Mi se părea că frământ în brațe\nmanechine de lână.\nMai ales această actriță, pe care lumea o găsea frumoasă, mi se părea\nfără gust, ca de lemn vopsit. Tot ce spunea era o bălăbăneală plată și vorbea\nîntruna, într-un jargon de culise, probabil:\n— Nu-mi dă mie să joc, că le-aș trânti o creație, așa… Și la acest „așa”,\nfăcea cu mâna arcuită un gest, scurt, zvâcnit, cu pumnul închis. Ai văzut la\nrestaurant pe Nițeasca?… Crede că dacă și-a luat mașină acum…\nMă gândeam cu necaz că, întârziind, pierd tot mai mult timp din noaptea\ncare mi se părea prețioasă. Avea un corp nici gras, nici slab, nici mare, nici\nmic, cu sânii ca niște mere de vată, fără rotunjimi nervoase, fără relief,",
  "perfectă ca un nud prost fotografiat în revistele cu poze, care fac economie\nde cerneală.\nÎncepusem s-o examinez atent, cum examinezi, când nu ți-e foame, un\nfel de mâncare care nu-ți prea place, farfuria e puțin pătată, sosul e apos,\ncarnea cu sugestii sălcii.\nPe urmă ne-am trezit totuși îmbrățișați, așa ca animalele, dar mă\nîntrebam dacă voi merge până la capăt. Mi-a venit în minte, o clipă, femeia\ndin cauza căreia sufeream atâta.\nAm înțeles, din nou, că iubirea fizică frumoasă e o profanare. E nevoia\namară de a zdrobi, de a răzbi într-o îmbrățișare, odată cu trupul frământat, și\nsufletul, prizonier suav în el, în clipele acelea. Și cu atât mai aprigă e\nvoluptatea acestei pângăriri, cu cât mai plină de noblețe e icoana răsturnată.\nCauți, crescând în exasperata, în smintita înșurubare, durerile și bucuriile\ntrecute, frumusețea luminoasă a fericirilor trăite, pălmuiești devotamente de\nînger lânced și gingășii înduioșătoare, jocuri de inteligență neasemănate și\nmelancolii zâmbitoare. E bucuria de a vedea, răvășită, leșinată de voluptate\n– prin tine – femeia dragă cu sufletul zăpăcit de această goană continuă, și\npe urmă încremenit în spasm, ca în fața unui miracol.\nDe aici nevoia atâtor amante și atâtor amanți de a striga, în clipele\nultime, orori, vorbe deșuchiate, ca niște măști smulse, care să facă și mai\naprig simțul, actul profanării. Dar eu, ce să profanez în inteligența și în\nsensibilitatea de cocotă ortografică a femeii de lângă mine?\nMă desfac plictisit, și, ca de obicei, mă las în voia mea interioară.\nInteresul sexual e nul în afară de ideea de personalitate. De aci\ncuriozitatea, ascunsă și vagă, despre anatomia sexuală a personalităților de\nnoblețe și loialitate celebră. Au fost atâți obsedați de sexul Mariei\nAntoaneta, al Lucilei Desmoulins.\nÎntr-o zi, la ora prânzului, prin aprilie, m-am întâlnit cu nevastă-mea\nîntr-o mare băcănie de pe Calea Victoriei. Ea făcuse să i se împacheteze tot\nsoiul de târguieli și, deși viziunea unei mese cu prietenii ei m-a făcut să\nsufăr răsucit în mine, am salutat-o surâzând.\n— Sigur, cumperi atâtea bunătăți și pe mine nu mă inviți?\nSpuneam asta în glumă, firește, dar dacă m-ar fi invitat cu adevărat, nu\nștiu, zău, ce aș fi făcut. Mi-a întins, cu voie bună, mâna subțire și moale,\npătrunsă de Quelques fleurs, pe atunci parfum rar.\n— Nu… Nu te invit, că nu ești cuminte…\nI-am răspuns, cu dorință evidentă de a nu aprofunda nimic:",
  "— Eu sunt băiatul cel mai cuminte din lume, în timp ce ea comanda,\ncelui ce o servea, pâté de foie gras.\n— Asta e pentru domnul…\nȘi râzând prietenos, cu o lumină jucăușă în ochi, s-a dus la casă, grăbit\nsă plătească, floare de primăvară, în taiorul cenușiu.\nCe departe erau timpurile când, neastâmpărată, avea grijă să-mi\namintească să nu-i uit gustarea favorită, între târguielile de la băcănie. Și\nacum, totuși, intrusiunea glumeață a ei, în meniul meu, avea un mic farmec\nsenzual și sprinten, care m-a înveselit.\nN-am mai văzut-o vreo două-trei săptămâni. Am făcut, întrebându-mă\nmereu, fel de fel de ipoteze.\nÎntr-o zi, un fost coleg de Universitate, bun prieten și cu mine și cu ea pe\nvremuri, boem și ziarist acum, îmi spunea cu nedumerire și cu oarecare\nintenție de acreală:\n— Dragul meu, nevastă-ta e puțin cam ingrată. Am întâlnit azi, la\nMuntele de Pietate – am eu chestiile mele acolo – pe mătușa ei; amaneta un\ninel. Spune-i să nu uite că a crescut în casa acestei mătuși.\nAmicul meu habar n-avea de cum stau acum lucrurile.\nM-am interesat, puțin mai de aproape, și am aflat că, de două săptămâni,\nnevastă-mea e bolnavă în pat. Am făcut un pachet de cărți, din librărie, am\nales un braț de flori și i le-am trimis cu câteva rânduri, fără titlu.\n„Am aflat că ești bolnavă… Îmi pare nespus de rău (exageram tonul, ca\nsă-l creadă convențional). Ai aci câteva cărți, de Anatole France și Wilde,\nautorii d-tale favoriți, ca să-ți treacă mai ușor timpul. Ți-aș fi recunoscător\ndacă, având nevoie de ceva, mi-ai comunica prin comisionarul care-ți aduce\nrândurile acestea.\nCu prietenie și urări de sănătate, Ș.”\nAm așteptat răspunsul, ros de zeci și zeci de superstiții, cum de altfel îl\nși trimisesem: unui anume comisionar bătrân negricios, cu mustața mare,\ncare totdeauna izbutea, i-am dat scrisoarea la o anumită oră, n-am scris\nplicul acasă, ci direct la tutungerie, nu i-am spus să-mi ducă răspunsul\nacasă, căci aveam superstiția că momentul găsirii unui plic alb, cu răspuns\nbun, pe masa mea, nu-l pot realiza și nici nu-l pot primi din mâna\nservitoarei, pentru că nu prea mi-o închipuiam spunându-mi: „A venit un\ncomisionar cu o scrisoare”, iar scrisoarea să fie totuși plăcută. Îi spusesem\ncă voi trece peste o oră pe la locul lui de așteptare. Nu a venit decât peste\ndouă ore. Am citit plicul, desfăcut cu nervozitate, stând rezemat de bara de",
  "alamă a unei vitrine cu pălării și cravate scăldate-n lumină. Era o scrisoare\ntot fără titlu, ca a mea.\n„Într-adevăr, sunt de vreo două săptămâni în pat, dar cred că nu e prea\ngrav. N-am nevoie de nimic, îți mulțumesc foarte mult, dar florile și cărțile\nmi-au făcut o nespusă plăcere. Toți prietenii mi-au trimis, de mi-e casa\nplină, însă liliacul e parcă mai frumos, acum, decât oricare altă floare.\nCu multe mulțumiri, E.”\nAm cerut amănunte comisionarului. A sunat mult, a bătut la o fereastră\ndeschisă (casa mătușii e sistem „vagon”, are ferestrele joase în curte) și pe\nurmă a venit la geam o cucoană bătrână. Doamna tânără era în pat: a\nsprijinit hârtia pe o carte ca să-mi scrie. Și după câtva timp, cu nevoia de a-\nși cere iertare:\n— Domnule, mi-a dat bacșiș un napoleon de aur. Am spus că mi-ați\nplătit comisionul, dar n-a vrut să mă lase până n-am primit. Vă spun, ca să\nnu socotiți că eu primesc bani, lăsând să creadă acolo că nu m-ați plătit. Mă\ncunoașteți.\n— Ai văzut dumneata pe fereastră? Era în pat?\n— Da, domnule, pot să vă spun: un pat mare, de stejar, pentru două\npersoane; deasupra, pe perete, erau două tablouri, un domn ofițer și o\ndoamnă.\n— Mai avea flori… multe în cameră?\n— Flori? Flori… adică flori? Nu, nu mai avea. El repeta ca să aibă timp\nsă se gândească.\nAm crezut că mă minte, ca să se conformeze unei dorințe pe care mi-o\natribuia, așa de la el.\n— Cum, omule, nu erau flori?\n— Zău dacă am văzut una măcar… dar poate or fi fost…\n— Ah, afurisită femeie, dragul meu.\nM-am gândit, până seara, dacă n-ar fi trebuit să mă duc eu și să\nterminăm totul printr-o împăcare. Dar mi-am spus că nimic nu mă\nîndreptățește la asta, că, de altfel, n-am nici măcar elementele care să mă\nfacă să cred că ea ar primi o împăcare. Iar când mi-am adus aminte de\nnoaptea de februarie, mi s-a înnegrit sufletul și am înțeles că e sfârșit până\nla sfârșit.\nAm trimis peste câteva zile pe una dintre surorile mele, cea nemăritată,\ncare era mai bună prietenă cu ea, să vadă ce face. Mi-a spus că nu e\nalarmant bolnavă, dar că i-a făcut o impresie de mizerie dureroasă. I-a",
  "repetat mereu însă, cu stăruință, că nu are nevoie de nimic, speră să meargă\nmai bine, a vorbit despre mine cu prietenie și indiferență, s-a interesat ce\nlegături noi am. I-a spus, pe urmă, că așteaptă să se termine divorțul, ca să\nse mărite din nou. A găsit acolo și pe Anișoara, cu care deci se împăcase.\nS-a făcut bine și, peste vreo săptămână, ne-am întâlnit către zece seara\npe Calea Victoriei, în dreptul cafenelei Capșa. Eu conduceam pe actriță la\nteatru, ea era cu Anișoara și bărbatu-său. Am salutat-o, mi-a răspuns\nzâmbind și când, după zece pași, am întors capul, am văzut-o oprită în loc,\nrezemată de bara vitrinei, urmărindu-ne cu aceeași privire de căprioară\nblondă, înjunghiată.\nÎncepusem să am un soi de nedumeriri, care aduceau mult cu părerile de\nrău… Suferă atât… poate că… în sfârșit… e atât de greu de fixat vina în\ndragoste.\nÎntr-o seară, după ce o căutasem prin vreo două-trei restaurante, am\nrenunțat la nădejdea că aș mai putea-o găsi și am rămas în tovărășia câtorva\nprieteni, într-un soi de cârciumă cu parc (adică grilaj de șipci vopsite cu\nverde, doi-trei leandri, grătar și lăutari). Evident că s-a vorbit despre femei.\nS-au rostit nume de neveste onorabile care merg la casele de rendez-vous\n(tremuram tot), s-a vorbit despre cele mai recente aventuri și amănunte din\nplin au fost date despre felul deosebit al câtorva femei cunoscute de noi toți\nde „a se da”. A uimit mai ales noutatea cea mai proaspătă.\nÎntr-una din zilele trecute, un funcționar superior de tot, din minister –\ncel care povestea dădea nume precise – se trezise chemat la telefon pe la ora\nșase de către nevastă-sa, care îi făcea o adevărată scenă de dragoste. Că o\nneglijează, că e singură acasă și nu mai poate de dorul lui, că „să-l mai dea\nnaibii de minister”. Directorul nostru general leșina de plăcere și o certa, cu\no sigură de sine afecțiune și îngâmfare. În realitate, femeia îi telefona din\ndormitorul amantului ei, era cu totul goală, iar în tot timpul cât i-a telefonat\nbărbatului, își lăsa trupul pătruns și frământat de vigurosul ei tovarăș de\naventură. Și când la urmă bărbatul a crezut că s-a întrerupt telefonul, nu era\ndecât sfârșitul firesc al acestei întâmplări, care reedita în formă\nultramodernă celebra istorioară morală din Boccaccio. La început ascultam\ncu respirația rărită, frământând nodul cravatei, mutând paharul și furculița\ndin loc. Pe urmă n-am mai putut respira și eram livid ca un operat. Peste\ncinci minute am dat un bacșiș ispititor unui chelner, să alerge până la\nhotelul vecin și să caute, în carte, dacă G. are telefon. Mă chemase și\nnevastă-mea, de vreo două ori, la telefon, din casa unor prieteni.",
  "Întotdeauna istoriile astea cu femei, când se dădeau nume autentice – nu în\nsimplă anecdotă – mă înnebuneau. Se zice că studenții în medicină, când\ncitesc întâia oară în tratate descrise anumite cazuri, se cred și ei bolnavi de\naceste maladii. Așa cum mulți dintre ei care aud pe altcineva dând lămuriri\ndespre boala de care suferă simt și ei dureri, sau se sperie mulți dintre cei\ncare vizitează muzeele spitalelor. Când se povesteau întâmplări despre\nbărbații înșelați, aveam impresia că și mie mi s-a întâmplat la fel. N-am fost\nliniștit nici când chelnerul mi-a spus că G. nu are telefon și nici nu m-am\ngândit decât cu oroare și dezgust la nevastă-mea și la toate femeile întreaga\nsăptămână care a urmat.\nPe urmă, am început să uit îndestul.\nÎn ziua de Sfântul Constantin și Elena, era la curse, tot cu Anișoara și\nbărbatu-său.\nDupă luni de zile, am vorbit amândoi mai îndelung, plimbându-ne prin\nfața femeilor în rochii văratice, sprintene și luminoase ca niște afișe\ncolorate, care stau urcate pe grilajul alb, prelungit de la foișorul de sosire,\npe dinaintea tribunei înalte, elegante și albe ca o lebădă, până la capătul\npajiștii fragede. A fost o broderie de dialog aerian, amabilă tachinerie și\ncomentarii despre lumea de la curse.\nÎntr-o vreme, tonul a devenit mai precis.\n— Mi se pare că ai pierdut la primele curse?\n— Da… se vede că din cauză că mă iubești dumneata.\n— Sunt tentată, atunci, să joc și eu.\n— Vrei să știi cu adevărat dacă te iubește? Și îmi era sufletul ca o pasăre\ngrea, legănându-se, cățărată pe o ramură prea subțire. Căci mă gândeam și\nla mine și la amantul ei – și nu știam cum i se angrenează gândurile.\n— Adică nu, mai bine nu joc. Incertitudinea e mai bună decât adevărul,\nși surâdea, răsfrânt în ea.\nMă gândeam ce bine i se potrivește, cât de a ei e această gândire.\nCâtă lipsă de sensibilitate și ce acomodare grosolană îți trebuie ca să\naccepți o minciună! Și de ce? Ce voluptate poate fi în afară de aceea a\niubirii absolute prin care și restul se valorifică? Această mulțumire a ei cu\nsurogate, care nu pot satisface decât poftele mediocre, m-a făcut să încerc o\nundă de superioritate… Și totuși:\n— Dar cu certitudinea din dumneata însăți, cum te împaci? am întrebat-\no, învins iar de mistuitoarea îndoială. M-a privit surâzând și s-a ferit ca și\ncând aș fi privit în cărțile ei, la joc.",
  "— Nu știi niciodată… nu știm niciodată nimic.\nA venit voinică, frumoasă și cu tot părul alb, tânără încă, prietenoasa\nmea protectoare.\n— Am să-ți mărturisesc o slăbiciune.\n— În sfârșit…\n— A, nu e ceea ce crezi. Ceva mult mai grav. Îmi place să câștig bani.\nFie și la curse… dar nu-mi place să mă înghesui acolo, strivită în mulțimea\nde la ghișeu. Înghesuiala, pentru o femeie tânără, mai merge, dar o babă ca\nmine ar face „gen operetă”. Ești drăguț să-mi iei niște bilete? și îmi întinse\nnumaidecât câteva hârtii, ca să nu mă ofer cumva să plătesc de la mine. Pe\ndumneaei am să ți-o păzesc eu în timpul acesta.\n— Sunt fără grijă, căci nu ar fi în orice caz mai rău păzită de cum am\npăzit-o eu singur.\nPe drum, mi-a venit poftă de glumă. Am luat biletele pentru doamna\nargintie pe alți cai decât mi-a cerut, hotărât, dacă vor câștiga caii ceruți de\nea, să-i plătesc de la mine, puțin dealtfel, căci erau favoriți.\nPe aleea de lângă paddoc, femeile, stând pe bănci și arătându-se în rochii\ncolorate viu, ca fluturii, examinau pe cele ce treceau întovărășite, care parcă\ndefilau într-o grădină publică, la promenadă. Rezemată de grilajul\npaddocului, o cunoscută actriță, foarte inteligentă, fermecător dezmățată și\nbună camaradă, căuta să ia notă de starea cailor, plimbați în acest țarc cu\nnume englezesc, înainte de a li se pune șeile.\n— Observi – mă întrebă zâmbind (îi spun de multe ori, în glumă, că e o\nreclamă de pastă de dinți, căci mereu râde și arată două șiruri mici de dinți\ndesăvârșiți) – câtă noblețe au caii aceștia?… Câtă eleganță neafișată?\nObservația ei e dreaptă: caii de curse par unui ochi nedibaci un fel de\nmârțoage slabe. Li se văd prea mult coastele și scheletul, merg obișnuit cu\ncapul în jos, iar când nu sunt întărâtați, par niște indivizi foarte cumsecade.\n— Uite roibul ăsta, care merge plictisit, mirosind pământul – și-mi arată\nun cal slab, dar cu mușchii atât de tari și de lămuriți că păreau și ei oase – n-\na fost bătut niciodată. E mai de rasă, fără îndoială, decât stăpânul lui (era un\nfost postăvar îmbogățit din samsarlâcuri) care, dealtminteri, îl și speculează\nfără milă. Da… n-a fost bătut niciodată. Câți, între el și gloabele arătoase,\ncare trag cu mofturi și figuri la trăsuri, ar ști să aleagă?\nȘi râdea mereu, arătând cele două rânduri de dinți regulați și albi, ca\nlucrați de mână.",
  "— Acum vreo două luni, un prieten, a invitat la o masă, la Capșa, pe una\ndintre elevele de Conservator, fată foarte frumoasă, dealtfel. Ei bine, venea\nîntâia dată, și visa de mult să vie, dar era pur și simplu intimidată de\neleganța chelnerilor în frac, deși erau acolo în sală, fără ca ea să bănuiască,\nnume dintre cele mai frumoase ale societății românești, plus faimosul grup\nde băieți care conduc toate cotilioanele Bucureștilor. Căci tocmai acela era\nsoiul ei ideal de eleganță, după cum pentru provinciali, tapeusele marilor\npalace-uri, zgomotoase, sunt alt ideal de eleganță.\n— Dacă vrei să-ți completez justa dumitale observație, dă-mi voie să\nconstat și eu că arhivarii singuri mai poartă mustăți războinice, că, dealtfel,\nplutonierii majori în armată fac infinit mai multă impresie de militari decât\nofițerii de stat-major, că singurii care-și fac cap de intelectual: cioc, privire\ndistinsă, păr abundent și buclat, sunt profesorii secundari din țările\nbalcanice, pe când, oriunde, adevărații savanți nu sunt decât niște simpli\noameni de treabă, care nici o clipă nu s-au gândit să îmbrace uniforma\nintelectualității… Pentru că toți cei pe care i-am enumerat noi amândoi,\nobsedați de o idee, se mulțumesc cu forma ei. Calul de trăsură îmbracă\nuniforma presupusă a pursângelui; chelnerul, uniforma lordului Derby,\nctitorul fracului negru; arhivarul, ignorând că Napoleon n-avea mustăți,\nuniforma războinicului neîndurat, la fel sergenții majori și, cum ți-am spus,\ntot așa profesorii de liceu, uniforma pe care ei o atribuie omului de știință. E\nși adevărat însă că ei toți știu că au de-a face numai cu semeni care judecă\ndupă uniformă.\n— Mă întăresc în convingerea că novicea noastră invitată s-a îndrăgostit\nde vreunul dintre chelneri. Să știi că ai dreptate. Dar apropo – ea spune\napropo tocmai pentru că simt că nu e nici o legătură și încearcă nevoia să\ncreeze una, fie absurdă – te-am văzut adineauri cum făceai suferință cu\nfosta dumitale nevastă.\nMi-a încremenit un zâmbet pe buze.\nE un barbarism monstruos care ar scoate din mormânt pe toți luptătorii\nlimbii literare. L-au derivat cei din teatru, din franțuzește, mai întâi într-o\nlocuțiune rămasă culiselor cu exclusivitate: „a face foame”. Când actrița,\ntânără și frumoasă, e îndrăgostită de un actor, tânăr și frumos și el, care-i\ncere să-l ia de bărbat, ea îi răspunde cu chibzuință: „Ești nebun? vrei să\nfacem foame amândoi?” Acum, derivat, ea mi-l aplică mie, cu un teribil\nsimț al grotescului. M-am crispat ca o meduză, dar râdea atât de frumos, cu\ntoți dinții, ca un miez alb de fruct exotic, că m-am domolit într-o întrebare:",
  "— E atât de grotesc să suferi din dragoste?\n— Nu…\n— Vorbești sincer?\n— Te asigur! și râdea mereu.\nMi-am adus aminte că are un băiețaș de vreo cinci ani, pe care-l iubește\nca o nebună, fără să știe sigur nici măcar cine i-a fost tată, așa încât uneori\nglumește: „În modul acesta fac o bună afacere, căci nu mă va iubi decât pe\nmine”.\n— Ascultă, ai vrea ca, atunci când va fi bărbat, băiatul dumitale să fie\nindiferent femeilor, iar el să aibă alte preocupări exclusive?\nMi-a răspuns neted, fără ezitare:\n— Nu…\n— Ai vrea să fie iubit?\n— Oh… da…\n— Și să iubească?\n— Mai ales…\n— Să iubească, chiar de nu va fi iubit?\n— Da… da… neapărat.\n— Bagă de seamă, dumneata, care ești femeie, care ai fost și ești iubită,\ncare ai înșelat poate…\n— Nu „poate”… sigur.\n— Ei bine, ai vrea ca fiul dumitale să iubească femeile, chiar dacă ar fi\nsă fie înșelat? Ai vrea să sufere din dragoste? Și, cu toată dorința de\namărăciune din mine, jucând ca pe o carte pe răspunsul ei, după ce am luat\ntoate măsurile unei mărturisiri… sincere: Bagă de seamă…!\nA devenit serioasă, ca într-o pauză de dramă.\n— Ți-o spun din toată inima că aș vrea ca fiul meu să fie iubit de femei,\nși cred că va fi, dar îți jur că aș vrea să le iubească oricum, chiar cu riscul de\na fi înșelat de ele. Și acum spune-mi pe ce cal să joc…\nI-am zâmbit cu o neroadă recunoștință, i-am spus că eu joc anapoda, i-\nam dorit câștig și am plecat să dau biletele cumpărate.\nCaii pe care dorise să joace „venerabila prietenă” au rămas pe drum, ca\nsă-mi facă mie jocul, desigur, căci aveam nevoie de succese în fața nevesti-\nmi, ori de care naiba ar fi fost ele. A ieșit un cal aproape nejucat.\n— Vai, am așteptat anume să îmbătrânesc, ca să pot juca la curse… Și\ntot pierd… Acum când nu mai pot spera nimic.",
  "— Sunt dezolat, și nu știu ce sfat să vă dau… Cred, în orice caz însă că\nsuperstiția e neîntemeiată… Căci bănuiesc că ați câștigat… Ia vedeți\nbiletele din poșetă.\n— Calul numărul șapte? Ei nu?! De ce vă mirați? Acum priviți în fața\ntribunei tăblița indicatoare pe foișorul de la sosire… Șapte? Nu?\nRâde, gâdilată, uimită, râde și nevastă-mea, atrasă în jocul acesta al\nîntâmplării, femeie, cu tot ce e în ea femeie, justificând dorința mea de a\navea un succes. Se revarsă și trece de noi lumea tribunei și a grilajului,\naspirată spre paddoc și aleea umbrită.\n— Trei bilete pe numărul șapte? Dar mi se pare că nimeni n-a jucat pe\naceastă fantezistă gloabă. Câștig o avere. Tânărul meu prieten, trebuie să\nconstat că apropierea dumitale e prețioasă femeilor… cu dumneata, chiar\ncând pierd, câștigă.\n— Chiar când câștigă… pierd, o corectează nevastă-mea, îngreuind cu\nînțeles cuvintele, ca să i se ierte calamburul și ca să-i dea o anumită\nadâncime.\nPe lângă noi treceau grupuri care parcă nu aveau altceva de făcut decât\nsă ne examineze. Și făceau asta cu o lipsă de discreție uimitoare. Bărbați și\nfemei ne măsurau, ca pe niște manechine care poartă confecțiunile unor\ncase de mode. Desigur că toate grupurile se examinau între ele, dar nu\nputeam să-mi dau seama efectiv de acest fapt decât când noi eram obiectul\nlui. Tot așa, de pildă, nevastă-mea, uneori, și astăzi chiar, privindu-mă în\nochi, viu și cu o strălucire pasionată, îmi dădea impresia că numai pentru\nmine are această privire (când sufletul i se adună din trupul întreg, în ochi și\nîn obraji). Bănuiam totuși că privește la fel și pe unii bărbați străini, dar\nvăzută din profil figura ei nu mai avea acea pasiune nemeditată. Ar fi trebuit\nsă mă găsesc și eu pe direcția privirii ei, ca să pot judeca. Dar, bineînțeles,\nasta era imposibil și a trebuit să adaug încă un fapt la capitolul\nincertitudinilor de nedezlegat ale iubirii.\nAcum toată lumea se revărsa spre paddoc și aleea de castani de lângă el,\ndesprinzându-se de grilajul alb, coborând din tribuna albă, pe scările\nînguste, aspirați toți ușor, parcă de o pompă nevăzută.\nEram mulțumit de această după-amiază și-mi era teamă să prelungesc\nîncercarea, ca jucătorului la chemin-de-fer care a bătut câteva puncte și se\ncodește să meargă mai departe, de frică să nu piardă totul. Pe urmă, eram\nchinuit de momentul despărțirii, pe care nu-l puteam închipui, căci mi-era\ngreu s-o văd pe ea plecând, lăsându-mă în loc. Aș fi avut reprezentarea",
  "fizică a părăsirii și aș fi suferit ca întâia oară. Mi-am adunat rezervele de\nvoință și i-am luat prin surprindere mâna, spunându-i destul de gângăvit și\nscurt:\n— Sărut mâinile.\nZâmbind mirată, cu ochii mari albaștri, sculpta nervoasă grilajul alb cu\numbreluța.\n— Pleci?\n— Nu mai stau și la ultima cursă.\n— Ai cucerit tot ce-ai avut de cucerit?” și surâdea, șoptind această aluzie\nla marșul cântat la toate mitingurile la care se cerea trecerea Carpaților.\n— Ai fi putut să mă întrebi mai bine dacă „am recucerit tot ce-am avut\nde recucerit”.\n— Ah?\n—… și atunci ți-aș fi răspuns că…\n— Mă privește lung.\n—… nu. Spune, ce pot să răspund?\n— Nu se știe – și surâde mai nervos, mai viu, mai ironic – nu se știe\nniciodată.\nDoamna argintie venea cu brațele pline de bancnote, pe care le ținea la\npiept, ca pe niște flori, stârnind surâsuri de prietenie și de admirație în urma\nei.\n— Scumpă doamnă, n-am ce-ți face, dar soțul dumitale, după cum vezi,\nmi-a plătit croitoreasa pe un an de zile… Sunt sigură că a făcut-o pentru\nfarmecul meu irezistibil. Iar ochii mari, cu pleoapele frumos îndoliate,\nsurâdeau fără să creadă.\nAm privit-o precis.\n— Pe cuvântul meu, doamnă, că da…\nA fixat-o cald pe nevastă-mea:\n— Care din noi două să considerăm asta drept o impertinență? Ah, dar\nm-am zăpăcit cu totul… de-am ajuns la asemenea întrebare… Domnul ăsta\ntulbură situațiile cele mai limpezi și zăpăcește pe toată lumea.\nTreceau pe lângă noi, plimbându-se prin fața meselor de la bufet,\ndoamne tinere din lumea bună, mereu în rochii deschise ca pastelurile, cu\nbrațele goale, și domni în jachetă, cu pălăria tare și binoclu atârnat de gât,\naceastă alee cu pietriș constituind între cântar, restaurant și intrările la\ntribuna Jockey-Clubului un refugiu al înaltei mondenități, câtă vreme marea",
  "mulțime se înghesuia la paddoc, la ghișeuri și pe aleea castanilor. Am stăruit\nsă plec.\nAfară, în fața porții, tot câmpul viran, care slujea drept piață, era plin de\ntrăsuri și automobile. Altele începuseră clasicul circuit dintre rondul al\ndoilea și casa doctor Minovici, în lumina vie, oblică și fără putere a\nasfințitului. N-am găsit trăsură și am pornit-o pe jos. Venea dinspre oraș, în\ntrapul maiestuos al unor armăsari negri și mari, o trăsură nouă parcă, lăcuită\nîn albastru, cu cauciucurile groase cât cele de automobil, cu pernele\nreliefate ca niște romburi bleumarin, fixate așa ca să se poată rezema clienții\nde ele, lăsând picioarele să fie mângâiate de blana roșie, așternută jos.\nIntegrându-se arcuirilor largi de lac și stofă, o femeie tânără și palidă, a\ncărei linie incomparabil elegantă relua parcă motivul unduit al aripilor\ntrăsurii, părea o „Damă cu camelii” visătoare și istovită, absentă cu totul la\ncelelalte șiruri de automobile și trăsuri, din care zeci de ochi căutau s-o\nprivească măcar în fugă. Era numai o banală și lacomă cocotă, fostă\nservitoare, care nu cunoștea Dama cu camelii nici măcar din traducerea\napărută în „Biblioteca pentru toți”, dar care, cu ușurința levantinilor ori a\nspecimenelor inferioare, frumoasă, neasemănat machiată, imita la perfecție\nmodelele ajunse aci din a treia, a patra mână (când sensul și conținutul se\nevaporează și când imitatorul nu mai știe măcar pe cine imită).\nCu cât mă apropiam de oraș, aleile umbroase erau tot mai pline de lume,\npână am ajuns în centrul furnicarului popular și festiv de la „Bufet”.\nSăptămânile următoare m-am simțit din ce în ce mai mult convalescent.\nAceste întrevederi cu nevastă-mea mă făceau să suport nesfârșit mai ușor\nruptura și eram foarte mulțumit de bunul gând pe care-l avusesem,\nprovocându-le. Depărtarea nu mai era o dramă unică și distrugătoare de\norgane, exasperată de absolutul ei, voit la început, ci un sistem de\nacomodări.\nPrezența femeii îmi era indispensabilă, ca morfina unui detracat, dar\naveam norocul că o puteam izola de orice condiții logice și, indiferent dacă\naveam noi motive de nemulțumire ca fapte și gânduri, eu tot îi simțeam\nbinefacerea. O săptămână după ce o vedeam, eram totdeauna mult mai puțin\nobsedat de ea și aveam o senzație de vindecare.\nDar după aceea, ca și când s-ar fi strâns tot dorul de ea în mine, ca răul\ntot dintr-un abces, simțeam neapărat nevoia s-o văd. Încercam, e adevărat,\nnoi rezistențe, izbuteam pentru câtăva vreme, dar căderea era mai puternică.\nRezistam totuși, până în clipa când conveneam că trebuia s-o văd. Odată",
  "convenit acest lucru, ca și când un zăvor s-ar fi tras, nu numai că nu mai\naveam puterea de a întârzia cât de puțin, dar eram cuprins de un adevărat\niureș accelerat de nebunie, când nu mai puteam judeca nimic și când, orice\ns-ar fi întâmplat, trebuia s-o văd. Atunci o căutam anume într-o singură\nseară în restaurante, prin teatre, la prietene și, de vreo două ori, chiar la ea\nacasă. Am găsit-o în ambele rânduri când am căutat-o la mătușa ei, printr-un\nnoroc la care nu mă așteptam, singură acasă, putând deci să mă primească.\nVeneam totdeauna cu motive bine alese și indiferente, căci altfel nu știu ce\ns-ar fi întâmplat cu mine. Aveam totuși, limpede, impresia unei probabilități\nde vindecare în viitor, firește fără să pot preciza cât de îndepărtat putea fi\nacest viitor. Un an, doi, sau poate mai mulți.\nÎntr-o vreme parcă începusem s-o uit. Descoperisem un soi de\npreocupări, care o lăsau pe ea pe planul al doilea. Niciodată nu ajunsesem la\no atât de mare putere de concentrare. Reluasem studiul apriorismului\nkantian, și câteva zile am avut impresia că am găsit o explicație menită să\nrevoluționeze filosofia. Era în mine un luminiș egal, o claritate\nbinefăcătoare, asemeni calmului de fulg pe care-l dă morfina.\nAjunsesem la concluzia că era o greșeală aceea pe care o făcea Kant,\ndeducând caracterul de universalitate și necesitate al principiilor\nmatematicii dintr-un apriorism, oricum metafizic. Dimpotrivă, rămâneam în\nlumea experienței și găseam mai mult decât suficientă explicație a\nuniversalității și necesității matematicilor în originea lor de ordin\nconvențional. O bună parte din filosofia kantiană mi se părea prăbușită prin\naceastă descoperire.\nAtunci am înțeles, am simțit înfiorat, că poate exista o lume superioară\ndragostei și un soare interior, mult mai calm și mult mai luminos în același\ntimp. Gândeam neîntrerupt, cu o intensitate de halucinat. De la un exemplu\ntreceam la altul și de la o descoperire la alta nouă.\nDe ce linia dreaptă e oricând și oriunde drumul cel mai scurt între două\npuncte? Pentru că așa am convenit să-l numim și, dacă nu ar fi așa, nu l-am\nnumi așa. Universalitatea și necesitatea sunt ale limbajului.\nPe stradă umblam aproape automat, cu toată atenția răsfrântă înăuntru.\nNu știam nici pe ce străzi merg, nu auzeam nimic în jurul meu și câteodată,\ntraversând, dam buzna peste automobile. Tot ce era rază de lumină era\nabsorbit în interior. Lumea automată și lumea conștiinței deveneau\nindependente una de alta și își continuau seriile diferit. Mi s-au întâmplat și\nnecazuri penibile, alteori numai ridicule. Căci puteam numai să încep seria",
  "automată, nu s-o și controlez mai departe. Dădeam, de pildă, douăzeci de lei\nla chioșc să iau ziarul, dar nu mai luam restul și uneori nici ziarul. Nu\nțineam minte nimic din ceea ce făceam. Era să am din cauza asta un duel.\nAm fost oprit pe bulevard de un domn și o doamnă, fostă prietenă din\ncopilărie. Am început, pe jumătate prezent, să-i sărut mâna ei și pe urmă,\ncontinuând, i-am sărutat-o și domnului. A devenit palid, și-a tras mâna\nbrusc și m-a dezmeticit și pe mine. Abia mai târziu lucrurile s-au lămurit.\nEra convins că nevastă-sa fusese dragostea mea și că revederea asta târzie\nm-a emoționat atât de mult, că m-am zăpăcit de tot. Când adevărul era că eu\nde abia luam notă, cu mijloacele de cunoaștere periferică, de această\nîntâlnire.\nMai avusesem cândva un fel de reverii, care aduceau cu acest soi de\nadâncă și intensă interiorizare. Dar atunci aveau drept obiect motive fără\nnoimă: cum aș cheltui un miliard, sau cum aș organiza o călătorie la Polul\nNord, sau, când eram în primele clase de liceu, realizam un fel de Românie-\nMare în harta geografică refăcută după mine, când nici nu bănuiam războiul\ncare va veni.\nAm descoperit într-o revistă însă un fragment de articol în care Giovanni\nPapini expunea exact aceeași opinie despre apriorism ca și mine. A urmat\niar prăbușirea sufletească, iar golul canceros. Mai ales că Papini nu era nici\nmăcar socotit filosof, ci ca un diletant pasionat și fantezist.\nÎntr-o zi, căutam să refac ceva din prezența femeii, scotocind prin\nsertarele unui mic birou, pe care-l avea în odăița ei de primire, o încăpere\nîngustă, dreptunghiulară, lipită de dormitor. Cuprindea numai un divan\nacoperit cu scoarțe, câteva acuarele, etajera de cărți și biroul ei mic.\nFotografii, tăieturi din revistele ilustrate, scrisori de la prietene, traduceri\n(vrusese să traducă Le lys rouge și nu avusese destulă răbdare). Erau note\nde croitoreasă de asemeni, firește răspunsuri la concursurile cu premii ale\nmagazinelor ilustrate și tot soiul de alte nimicuri. Dealtfel, toate cărțile îi\nerau pline de note și scrisori uitate printre pagini. Am răsturnat, fără să\nvreau, un teanc de cărți și iată că dau peste un plic, cu scrisoarea în el, pe\ncare nu-l descoperisem în numeroasele scotociri de până acum… Am avut\nun fior, ca și când aș fi pus mâna pe cifrul dorit al unei taine.\n„Fetițo, diseară Iorgu pleacă la țară, că e 15 februarie și trebuie să\ntocmească oameni pentru arături. Mi-e urât de moarte singură acasă. Vino\nsă mâncăm amândouă. Am și croitoreasa la mine, poate că-ți tai și tu\ntaiorul… Seara dormi la mine, dacă vrei, stăm toată noaptea de vorbă.”",
  "Era scrisul Anișoarei. Iorgu era bărbatu-său, 15 februarie, data când am\nvenit de la Azuga.\nSimt că amețesc; că mi se deschide o perspectivă uluitoare, deși dorită,\nca putința de a merge a paraliticului, culcat în fața altarului pentru maslu.\nCaut să fiu cât mai liniștit, ca să pot înțelege bine. Așadar a jucat o comedie,\nca să mă pedepsească, așadar sunt cu adevărat un tip imposibil, care\ncomplică absolut orice întâmplare, iar ea e femeia unică – și totul se poate\nșterge ca un vis îngrozitor. Îmi dau lacrimile și plâng încet de bucurie. Va să\nzică era totuși o soluție, când eu nu vedeam niciuna…\nPe urmă a început bănuiala că aș putea fi victima unei abile manevre.\nDacă scrisoarea a fost pusă cumva de curând acolo? Ea era certată, cel puțin\nașa știam eu atunci, cu Anișoara, de aceea nici n-am căutat-o acolo. Pe\nurmă, data e prea săritoare în ochi, prea cu intenție: 15 februarie. Și de ce n-\na spus servitoarei atunci unde se duce? De ce nu mi-a lăsat un bilet? Rămân\nîndelungată vreme ros de îndoială. Dar pe urmă singur argumentez în\nfavoarea ei. Probabil se împăcase cu Anișoara și eu nu știam. Ca să aducă\nulterior scrisoarea, i-ar fi trebuit prea mari complicități și nici nu avea\ncertitudinea că aș fi găsit-o. De asemeni, ce motiv ar fi avut să mi-o plaseze\naci? De ce să ție să ne împăcăm? Ce interes ar fi avut? Când mi-a refuzat\nprimirea oricărui ajutor material și când eu sunt cel care mă tem să n-o\npierd? Numai dacă mă iubește e explicabil demersul ei, dar atunci apare mai\ncurând verosimilă întâmplarea însăși. Dealtfel și suferința ei, în tot timpul\nacesta, suferință care acum îmi pare absolut certă, confirmă această părere.\nMă îmbrac repede și pornesc spre Anișoara. Pe drum, am însă o nouă\nîndoială. Dacă totuși scrisoarea e întocmită? E foarte posibil ca ea să nu\nvrea să divorțeze, căci ar pierde o bună situație materială, iar faptul că mi-a\nrefuzat ajutoare pe care le putea bănui modeste nu înseamnă că e\ndezinteresată. Încep să judec și atitudinea ei, ca amantă. Dacă ar fi iubit, ar\nfi suferit atroce ca mine și ea. Ar fi avut momente de adevărată nebunie ca\nsă mă vadă. Însă că suferea vizibil, poate fi și din cauză că suferea sincer la\ngândul că pierde o situație materială. Ca aspect, suferința sufletească și cea\ncu mobil material nu diferă și e greu să știi dacă o femeie suferă că nu-i\nvine amantul la rendez-vous sau că are de plătit o notă la croitoreasă. Iar\ndacă din orgoliu îmi ascundea că a dormit la o prietenă, pentru ce atunci nu\navea orgoliul să ascundă și că suferă, în stradă sau la restaurant? Și dacă\naceastă suferință era atât de mare, de ce n-a făcut nici un demers să ne\nîmpăcăm? Dar dacă ar fi făcut acest demers, n-ar fi fost oare o dovadă",
  "pentru mine că ține la o situație materială? Am intrat într-o cafenea, am\ncerut o cafea și un cointreau, lăsându-mă mai departe pradă frământării din\nmine.\nCând mi-a răspuns prin comisionar, mi-a spus că are casa plină de flori,\ndeci un act de orgoliu sincer (căci nu-și putea închipui că are să fie\ndemascată de comisionar). Dacă admit în principiu acest gest, pot să le\nadmit atunci pe toate. Dar dacă și-ar fi făcut din comisionar un complice,\ndându-i, dealtfel, acel napoleon de aur? Atunci de ce comisionarul mi-a\nspus că i s-au dat bani și că i-a primit, de vreme ce era complice cu ea și știa\ncă n-o să-l trădeze? Pe urmă, nu i-ar fi ei frică să n-o trădeze mai târziu\nAnișoara? Dar dacă amândouă au fost complice și ea o are pe vară-mea „la\nmână”, cum se spune? Ar trebui, pe de altă parte, să mă interesez ca să știu\ncu preciziune dacă Iorgu a fost într-adevăr la țară în ziua aceea. Dealtfel,\nchiar dacă el a fost, era posibil ca nevastă-mea să nu fi dormit la ei. Kant a\narătat cândva că se poate demonstra, deopotrivă, și că spațiul și timpul sunt\ninfinite, și că sunt finite. Tot o astfel de antinomie e și faptul de a ști dacă o\nfemeie te iubește sau nu, căci îți poți demonstra cu ușurință, pornind de la\naceleași fapte, și că te iubește cu istovitoare pasiune, și că te înșală,\nbatjocoritoare. Numai dacă nu admiți că amândouă ipotezele sunt adevărate,\nși, ca teză și antiteză, se contopesc, ca să rămânem în filosofie, în sinteza\nhegeliană. Două lucruri mi s-au părut, totuși, convingătoare: că ea n-a evitat\ndivorțul și, oricât aș crede în întâmplare, faptul că niciodată n-a fost în\napropierea ei vreun bărbat, chiar când am căutat-o prin surprindere.\nI-am telefonat Anișoarei că iau seara masa la ei.\nDeși mai sunt numeroși musafiri la masă, n-am răbdarea să plece și tot\ntimpul aducând vorba de agricultură, despre momentul când se încep\nmuncile, fără să întreb însă de-a dreptul, căci știam perspicacitatea cu care\nse refuză bărbatului orice detaliu care l-ar lămuri asupra situației lui, am\ncăutat să aflu dacă Iorgu fusese într-adevăr la țară, la 15 februarie. N-am\nputut afla nimic. Erau câțiva oameni politici, femei din cercurile care\nvânează cancanuri și întâmplări mondene. Unul dintre comeseni, aflând că\nsunt nepotul lui Nae Gheorghidiu, m-a considerat cu oarecare admirație și\nam avut impresia că și ceilalți împărtășesc aceleași sentimente. Un deputat\ns-a oferit să spuie „una bună” de-a unchiului.\n— O știți pe cea mai nouă a lui Nae Gheorghidiu? și – la întrebările\nîntrebătoare: care? cum? – începe să povestească: Acum vreo câtva timp,\neram vreo cinci-șase inși la casieria Camerii să ne luăm diurnele pe",
  "sesiunea asta, când Nae Gheorghidiu dă cu ochii de Vasilică Săvulescu de la\nBrăila, îl știți pe Săvulescu cum e totdeauna, lânos, netuns, cu gulerul\nmurdar, cu pantalonii cu genunchi. Gheorghidiu, de colo, privindu-l cum\nnumără banii: „Mă, Vasilică, acum că ai bani, mai du-te și tu la baie, mă”.\nDa Vasilică, de colo: „Zău, mă Nae, fac baie în fiecare zi”. Și serios, acesta:\n„Ascultă, Vasilică, atunci schimbă apa…”\nRâd toți cu hohote, pe urmă unul întreabă dacă știm ce i-a făcut unui\nalegător al lui.\n— Vine – spune povestitorul – un tip care-i cerea de doi ani să-l\nnumească în vreo slujbă: „Coane Nae, acum a murit, de o jumătate de ceas,\nIorgulescu de la primărie, vreau eu locul lui!” „Vrei locul lui, mă\nVasiliule?” „Da, coane Nae!” „Bine, mă, uite-ți dau o scrisoare pentru\nprimar.” Și scrise primarului o carte de vizită închisă, în care-l ruga să ia\nmăsura lui Ghiță Vasiliu și, dacă i se potrivește coșciugul, să-i dea lui locul\nmortului.\nAlte hohote de râs, alte exclamații de admirație pentru Nae Gheorghidiu.\nAflu acum că a făcut împreună cu Lumânăraru o excelentă afacere cu statul.\nFabrică muniții pentru armată, foarte scump plătite. Mi se pare că niciodată\nn-au să mai plece oamenii aceștia. Anișoara ține acum ca Iorgu să spuie alta\nbună a lui Nae Gheorghidiu. Firește că toți acceptă și Iorgu povestește:\n— În prag, la Capșa, Nae se întâlnește cu un vag cunoscut, un tip de prin\nnordul Moldovei, unul Mihai Tutunaru. „Ce mai faci, Nae?” „Bine, dar tu?”\n„Păi să vezi, că am fost la Viena, că mi-e nevasta bolnavă în sanatoriu… am\nfăcut acolo un consult… că a trebuit să las pe soacră-mea la moșie tocmai\nacum când e lucrul în toi, că am luat în arendă și o moșioară a lui frate-\nmeu”, și dă-i, și dă-i… Nae, de colo, îl privește lung, așteaptă și, pe urmă,\nmirat: „Ascultă, dragă, ce te-ai apucat să-mi spui mie toate astea? Eu te-am\nîntrebat ce mai faci, așa cum se întreabă. Ce, tu ai luat-o în serios?”\nAlte râsete. Un tânăr povestește că Nae Gheorghidiu are aprobată în\nbuzunar, de către un ministru, care fusese, e drept, numai interimar la\nFinanțe, o petiție, pentru două vagoane de radium, predabile în gara Ocnele-\nMari, cu prețul de cinci mii de lei vagonul. Celor mai mulți nu le vine să\ncreadă, dar tânărul își dă cuvântul că a văzut petiția și că Nae obține de la\nacest ministru acum ce vrea, numai să nu mai arate la toată lumea aprobarea\ndată. Eu aveam febră de nerăbdare.\nAbia după-masă, târziu, când lumea plecase, aducând iar vorba, am aflat\ncă într-adevăr Iorgu fusese la țară la 15 februarie.",
  "Pe urmă am întrebat de-a dreptul, cu ochii vii, pe Anișoara:\n— Te rog, spune-mi, a dormit Ela în februarie la tine?\nMi-a răspuns rece, calculat:\n— Nu știu.\n— Te rog, Anișoară, spune-mi… te rog mult.\nȘi făcând pe stânjenita:\n— Nu știu… nu pot… sunt patru luni din februarie până acum, ce\nvrei!…\n— Totuși…\n— Ștef, te rog, nu insista, că nu pot să spun nimic.\nIar Iorgu, gros, cu fața mare, ștergându-și de vin mustața groasă și\nscurtă, nemaiputându-se stăpâni:\n— A dormit… dragă, a dormit în vremea aceea cam de două-trei ori, de\ncâte ori plecam eu la moșie… o chema Anișoara, că-i era urât singură.\nE în mine o lumină care-mi umple ochii de lacrimi.\n— Și de ce nu mi-ați spus până acum?\n— De unde știam noi de ce v-ați certat? Și pe urmă, naiba să le ia de\nfemei, că încurcă lucrurile de nu le mai descurcă nimeni. Și-a ales o\nscobitoare, a pus-o între dinți și apoi a măsurat liniștit farfuria cu brânzeturi.\nO săptămână întreagă, o lună, a fost o beție de dureri amare transformate\nîn bucurii tari, cum se schimbă drojdiile zăcătorilor în alcool. Tot trecutul\nîmi apărea acum clar, mai ales după noi explicații, mai ales după fericirea\nei, acum nestăpânită.\nAm mai rămas două săptămâni în București, pe urmă am fost concentrat\nși asta mi s-a părut o calamitate, dar am aranjat așa ca ea să petreacă vara la\nCâmpulung.\nPe o stradă albă, care ducea spre Mateiaș, găsisem la o familie, mai\ndemult cunoscută, o cameră mare, curată, cu sofale jumătate din cuprins, iar\nalături o odaie mică, pentru bucătăreasa adusă de la București. Era destul de\naproape de mine, căci de la Dâmbovicioara la Câmpulung să tot fie treizeci\nși ceva de kilometri și avea deci mereu amenințarea venirilor mele\nneprevăzute, asemeni unui rond de noapte pasional.\nLa început eram, oarecum, într-un anumit sens, liniștit. Îmi scria că se\nsimte mulțumită, că aerul limpede și cu miros de brad îi face bine, mai ales\ndupă iarna de petreceri, că n-a făcut nici o cunoștință nouă, că e „încântată”,\ncă niciuna din vechile noastre cunoștințe nu e în Câmpulung.",
  "Îmi descria micile ei bucurii singuratice în această stațiune de vară. Să\ncitească dimineața câte o carte, pe bancă, pe bulevard sau în parc, urmărind\njocul copiilor, cu bonele lor, să se ducă la piață să cumpere brânzeturi,\nzmeură și mere, să doarmă leneșă după-masă; la șase, să ia dulceața și\ncafeaua cu coana Atena, gazda și vechea prietenă. Că seara, uneori, făcea\nplimbări cu Tanti și Zoica, nepoatele coanei Atena, pe bulevard, ca să\nasculte muzica.\nAproape în fiecare zi, la popotă, primeam câte-o scrisoare, cam cu\nacelași cuprins, care mă liniștea ca o binefăcătoare promisiune.",
  "Ultima noapte de dragoste\nDar ultima scrisoare mă chema „negreșit” la Câmpulung, pentru\nsâmbătă, sau cel mai târziu duminică. Era o impresie tulbure, care mă\nneliniștea. Încercasem în toate chipurile să obțin o permisie de două zile,\nfără să izbutesc. Pândisem ca să găsesc în toane bune pe comandantul de\nbatalion, căutasem să-mi atrag laude pentru modul în care îmi conduceam\nplutonul și izbutisem. Arătos și cumsecade oriunde, căpitanul Dimiu\ndevenea de neînțeles când era vorba de această permisie. Miercuri seara,\ndupă-masă, căpitanul Corabu trimisese, rugat de toți, ordonanța să-i aducă\nflautul și ne-a cântat câteva bucăți nemțești, de un sentimentalism luminos\nși catifelat, cu totul în contrast cu firea cruntă și iute a acestui om, care\nîngrozea până și pe superiorii lui. La Viena, când era ofițer în regimentul 5\nvânători, luase și lecții la conservator și era prețuit ca un adevărat artist de\ncamarazii lui nemți. Îi făcuseră cadou, la plecare, după obiceiul\nregimentelor austriace, o tabacheră de preț, plată, cu o potcovioară într-un\ncolț, cu inițialele lui împletite, de aur, într-alt colț, cu semnăturile tuturor\nsăpate, în facsimil, înăuntru. Acum căpitanul Dimiu, cu mâinile puțin cam\nscurte, încrucișate peste talia care nu mai încăpea în veston, asculta grav\nmuzica, asemeni unui epitrop de biserică de sat, cazania. N-a zâmbit decât\ncând căpitanul Floroiu, care, cu mustața bătrânicioasă și blondă, trecea,\noarecum, drept intelectualul batalionului, a rugat pe Corabu să cânte doina,\na cărei execuție e tradițională la flaut, ca ouăle roșii la Paști. Căpitanul s-a\nexecutat și a cântat-o cu un simț al melancoliei, al dorului, aici, între\npustiurile muntoase, crescute în noaptea rece, de ne-a copleșit pe toți.\nMi-am lungit gâtul după Dimiu și, încet:\n— Domnule căpitan, v-aș ruga să-mi dați voie sâmbătă și duminică la\nCâmpulung. Vorbeam cu răsuflarea rărită, în șoaptă miloagă, aproape.\nMi-a răspuns, fără să se uite la mine, scurt:\n— Nu se poate, și a ascultat mai departe flautul.\nA doua zi l-am pândit când a apărut pe platoul de instrucție, trecând de\nla companie la companie, cu mustața cuminte și groasă, ca un harnic\narendaș de la un ogor la altul. N-am putut să-i vorbesc, căci se încurcase în\nprobleme de tactică, pe care le-a descurcat pe urmă, simplu: „Domnule,\ntrebuie să-l prinzi totdeauna pe flanc”, spre deosebire de căpitanul Floroiu,\ncare expunea erudit o temă, și de căpitanul Corabu, care își pedepsise\ncompania, cu ofițeri cu tot, să urce de douăzeci de ori în fugă un povârniș",
  "apropiat și deci era alături, atent, cu încruntare, să vadă dacă i se execută\nordinul.\nLa ora raportului, când am venit în odăița care slujea de cancelarie\nbatalionului, l-am găsit iar cu căpitanul Floroiu, cu vreo doi sergenți de la\npopotă. De o săptămână, socoteau mereu, cu energie tăcută, ca să iasă la\ncapăt. Sâmbăta trecută, regimentul avusese inspecția generalului comandant\nde divizie și batalionul nostru primise ordin să pregătească, jos în tabără, o\nmasă după cuviință. Oamenii clădiseră un umbrar de frunze proaspete,\nlăutarii primiseră vestoane noi. Vreo trei-patru, reputați ca vânători, fuseseră\ntrimiși în munte să aducă vreo capră neagră, căci mergea vestea că peste\nprăpăstiile și piscurile Pietrei Craiului ar fi câteva capre negre. În realitate,\nvânătorii n-au adus decât o căprioară și, sub supravegherea unui comandant\nofițer, care trecea drept mare meșter, s-a servit spinarea de căprioară cu sos\nși cu ciuperci. Multă bătaie de cap i-au dat meșterului camarad însă\npăstrăvii. Bucătarul nostru era prea neșlefuit ca să poată găti o masă atât de\nsubțire ca păstrăvii fripți în pesmet. Nu mai spun că și vânatul lor a fost o\nproblemă foarte complicată. Pentru noi, mai vânam și cu granatele Savopol,\ncă tot nu erau bune de altceva, cu toată paza. Acum însă, ca să nu se\nsfărâme carnea fină, trebuiau prinși cu mâna, pe sub pietre, în apa tăioasă de\nrece, de la izvoarele Dâmbovicioarei, dar prinși chiar în zorii zilei de\nsâmbătă, pentru că: „Ascultă-mă pe mine, domnule, păstrăvul nu e de\nmâncat decât viu… nici câteva ceasuri nu ține. Dacă vrei să mănânci\npăstrăv după cinstea lui… Și pe urmă, dacă nu l-ai gătit, s-a isprăvit. Dacă\nnu e untul bine încins, nu mai e păstrăv, e terci. Asta nu orice bucătar știe s-\no potrivească după dichisul ei, că dacă-i prost, îl usucă, dar la mijloc îl lasă\ncrud de-ți dă greață.”\nExplicații care dădeau răcori celor cu răspundere: „Vasiliule, frate, să nu\nne lași”. Doi inși aveau să îngrijească de ale băuturii: niște braghină vestită\nde pe lângă Golești, țuică de Câmpulung, „dacă n-o găsi de Văleni”, și zece\nsticle de șampanie, Mumm Very Dry, „căci numai de asta bea”. Cașcavalul\nproaspăt de Câmpulung, zarzavaturi și legume, alese cu grijă, cădeau în\nsarcina popotarului obișnuit. Dar ceea ce a dat mai multă emoție căpitanilor\nnoștri (generalul venea să facă o inspecție în vederea înaintărilor la gradul\nde maior) a fost că a trimis vorbă anume să i se dea la începutul mesei două\nouă fierte, numai două, „dar dacă nu se pot găsi absolut proaspete, mai bine\nsă se renunțe”! Câtă bătaie de cap pe bieții oameni, că au dat în grija unei\nordonanțe anume supravegherea unui cuibar și tot le era teamă că s-ar putea",
  "produce vreo încurcătură, încât ordonanța să dea dintre cele mai puțin\nproaspete… Dar, în sfârșit, totul trecuse cu bine, ouăle fusese într-adevăr\nproaspete, iar diferitele bunătăți îngurgitate, digerate cu laude.\nAcum toate cheltuielile prânzului era îndemn să fie scoase din\n„economii”, exact de la „ordinar”, adică de la masa trupei, căci regimentul\nnu avea fonduri speciale. Rațiile celor care erau în permisie, ajustări de\ncarne la cazan și ceva mai puțin zahăr la ceai, toate cumpănite cu\nchibzuință, de la o zi la alta, trebuiau să acopere deficitul. Am așteptat\nzadarnic să se termine adunările de cifre și cercetarea tablourilor. În cele din\nurmă am plecat, căci am înțeles că nu pot obține, întrerupând o asemenea\ndiscuție, ceea ce nu obținusem când se cânta doina.\nDupă-masă ne-a chemat să ne împartă niște broșuri trimise de la\nregiment. Erau câteva cărțulii subțiri, tipărite prost, pe hârtie de jurnal, cu\ncoperte verzi sau galbene, ca „legea chiriașilor”, de pildă. Noi învățăminte\nde pe frontul occidental se numea una. Alta: Rolul artileriei în războiul\nactual. În sfârșit, o a treia: Notele unui căpitan din armata germană. Câte un\ncăpitan sau maior, din birourile statului-major, traducea și tipărea astfel de\nbroșuri, fie că-l interesau, fie că voia să arate că are de lucru, dar nimeni nu\nle dădea nici o importanță, și, trimise la corpurile de trupă, zăceau prăfuite\nîn pachete, ca teancurile de broșuri patriotice prin pivnițele prefecturilor.\nDin când în când, „ca să se descarce”, aghiotanții de regimente le\ndistribuiau la ofițeri. La drept vorbind, ele ar fi trebuit să fie citite de către\ngenerali și state-majore, căci era vorba de învățăminte pentru conducere, la\nînceput, iar eu și cu Orișan eram convinși și chiar uimiți de seriozitatea cu\ncare se documentează ofițerimea noastră superioară – căci aceste cărțulii\nerau cu adevărat extrem de interesante – dar mai târziu am înțeles că\nsupraevaluasem anumite inteligențe. Deci, în timp ce luam bucuros\nbroșurile:\n— Domnule căpitan, vream să vă rog, ca și-aseară, pentru o permisie de\ndouă zile la Câmpulung… Am acolo…\n— Dragul meu, îmi pare rău, dar nu se poate, ce să-ți fac?\n— Domnule căpitan, nici nu vă închipuiți ce serviciu mi-ați face…\n— Cum să nu știu… știu… dar nu se poate…\nAseară, la popotă, în sfârșit, a fost a treia încercare, mai nefericită decât\ntoate. Eram cu gura arsă, cu ochii tari în cap, căci simțeam că nu voi putea\nfi la Câmpulung decât dezertând și, prevăzând toată nenorocirea, eram\ntotuși hotărât să dezertez. Toată noaptea m-am frământat mistuitor.",
  "Iată, au început să se albească ferestrele, în casă întunericul se rărește ca\nun praf și eu n-am închis încă ochii. Cearta cu Corabu mi se pare ștearsă.\n— Dom sublocotenent, vă cheamă dom căpitan Dimiu… a venit după\ndumneavoastră Nistor Oancea.\nCăpitanul Dimiu e în cămașă de noapte țărănească și în papuci.\n— Domnule… vrei să pleci la Câmpulung?… Ai treabă acolo?\n— Domnule căpitan, trebuie să mă duc negreșit…\nTace îndelung, pe gânduri, ca și când m-ar fi chemat doar așa, ca să-mi\npuie o întrebare acolo, și numai după un timp:\n— Deh! domnule…\n— Domnule căpitan…\nAcum soldatul îi aduce pe masa țărănească, acoperită cu pânză de casă,\no dulceață și o cafea neagră.\n— Mai adu o dulceață, Gligore, și o cafea pentru domnul sublocotenent.\nȘi, întorcându-se spre mine: Eu m-am deprins să mă scol de dimineață și\nasta e „cafeaua mea cu lapte”.\nMă măsoară din cap până în picioare și iar tace. Îl măsor și eu încercând\nsă ghicesc ce gânduri are, ba sunt ispitit să-i dau brânci, înspre cel bun.\n— De, domnule… știu eu ce să fac?… Deh… i-am spus-o și lui Orișan\naseară. E ordinul regimentului să nu părăsească nimeni unitatea. Uite ce…\nIa un om cu dumneata, care știe să te ducă pe deasupra, să ocolești\nDâmbovicioara, dai drept în șoseaua mare, ca să nu întâlnești pe nimeni de\nla regiment. Dar și dacă te întâlnește cineva, să spui că te-am trimis să faci o\nrecunoaștere spre Rucăr.\nAm crezut că irumpe totul în mine de atâta frenezie.\n— Domnule căpitan, n-aveți nici o grijă.\nAș fi vrut să trec pe la Orișan să-i mulțumesc, dar mi-era să nu întârzii.\nProbabil că aseară, la popotă, au discutat cu toții întâmplarea, datorită lui.\nAm luat un soldat care știa drumul peste culme și am pornit-o așa cum\nmă găseam.\nMai întâi spre Giuvala, urcând încet, pe urmă am ocolit, vâslind peste\npășuni și fânețuri, până deasupra șoselei mari. Era un soare viu, ca de cristal\napos și cu raze evidente, care dădea reverberații umede culmilor stâncoase\nși făcea proaspăt verdele vegetal. Roua se uscase, dar tot mai dăinuia cât să\nne ude încălțămintea. Munții cei mari, priviți cum veneau amenințători spre\nnoi, de sus, creșteau, desființând depărtarea. În stânga, Ghimbavul,\nnemaipomenit de masivă moschee de piatră (pe lângă ea, Sfânta Sofia să",
  "pară jucărie de copii), are de jur împrejurul cupolei de piatră povârnișurile\nde sute de metri, drepte ca niște CARTEA ÎNTÂIApereți din care însă\ncrește o vegetație de stânci, ici-colo amestecată cu cea de brazi. Aceste\npovârnișuri sunt atât de apropiate de cele ale munților vecini, numai câțiva\nmetri uneori, că fundul prăpăstiilor, cu pâraiele lor, n-au văzut de când e\nlumea, niciodată, soarele… ici-colo, nici lumina lunii. Povârnișurile acestui\nmunte, necercetate de nimeni, l-au făcut un adevărat cuib de urși.\nLa dreapta, apropiată, mărită încă, Piatra Craiului, cu aspectul ei de dom\ngotic, de stâncă dantelată; iar în fund, alergând puternic și acoperitor spre\nnoi, umplând jumătate din vedere, Păpușa, unul dintre munții mari ai țării,\ndeasupra Iezerului, pare, ca să completăm tripticul impresiilor acestea, o\nturlă deasupra unei înalte și lungi biserici românești. În valea dintre acești\nmunți e Dâmbovița cu pâraiele ei, luptând cu stâncile ca să răzbată,\nbolovănindu-se, strălucind la ocolurile însorite, ca argintul, mai ales lângă\npodul alb de piatră, asemeni totuși celor din București. Prăbușite în adâncul\nlarg, dâmburi împădurite, coline și plaiuri cu fânețe (ca acela unde ne găsim\nacum), ici-colo căsuțe și, în sfârșit, șarpele alb al șoselei dau conținut văii.\nFânețele sunt împărțite prin mari poligoane neregulate de garduri mici de\nbolovani, după proprietarii lor. În mijloc, închise în țarcuri, ca niște oi prea\nmari, căpițele de fân de la al doilea cosit. Aerul e rar, miresmat de rășina de\nbrad, de fân copt, de fragi trecuți la vremea asta, și amețește, tare ca drojdia.\nLăcustele ne sar din cale, sprintene ca și dimineața asta întreagă.\nSă fii acum aici, fată dragă, lungită lângă mine, pe o căpiță de fân\nașternută jos, să privești cerul înalt și proaspăt, departe de „bandă” și de\nmeschinăriile saloanelor, să respirăm aci adânc și să-ți încălzească trupul\nplin soarele, să-l încingă până în miezul zilei, așa cum încinge, vara, de la\nfacerea lumii, toată priveliștea de aici. Dacă nu rămân, e că trebuie să ajung\nmai curând – fie și acolo – să-ți prind mijlocul viu între brațele mele cu\ncoatele lipite de șolduri.\nAm început, firește, iar, să merg întins, căci dacă suferisem până să obțin\nînvoirea, acum păream scăpat ca dintr-o praștie și nebunia revederii creștea\nîn mine ca un spasm, pe care nimic nu l-ar mai fi putut opri până la istovirea\nlui.\nUn muntean în ițari și cămașă, cu pălărie „ungurească” pe cap, se\noprește din plimbarea coasei, ca să ne arate un drum mai scurt. Lângă el, o\nfemeie voinică, tânără, cu picioarele în iarba umedă, goale până sub\ngenunchi, cu carnea pietroasă, cu aceeași pălărie de pâslă neagră",
  "bărbătească pe cap, ne privește mirată. Are șoldurile puternice și sânii ca\npuii închiși în cămașa învârstată cu negru. Într-un măr sălbatic, cu fructe\nînchircite și multe ca zarzărele, au spânzurat o desagă cu merinde.\nMărioară dintre munți… măi și-ai fost drăguță la mulți… măi mi-ai fost\ndrăguță și mie… măi…\nPână la Sfânta Mărie… măi…\nAșa trebuie să i se fi cântat femeii acesteia vânjoase, făcută pentru luptat\ncu ea – mamei ei, bunicei ei. Până la Sfântă Marie… Până poimâine…\nGrăbim iar pasul, căci soarele a început să urce. Cu cât ne apropiem de\nsat, de o parte și de alta a șoselei, sunt acum gardurile de uluc ascuțite ca\nsăgețile, toate la fel și care închid livezile de pruni. Gâtroși și codobature\nisterice zboară de ici-colo peste pietre de râu, peste pomi.\nAjuns încă dimineața în piața Rucărului, simțeam că mi se dilată inima,\ncăutând o trăsură pentru Câmpulung. Neveste cu coșulețe ca niște căldărușe\nde răchită, pline cu zmeură culeasă din coclauri stâncoși, pe unde întârzia,\nnu bănuiau ce neliniște făcea să-mi ardă privirea. Munteni frumoși și\nmuntence umblau forfota târguind, așa de curat proaspeți în portul alb-\nnegru, că păreau figuranți de teatru dacă n-ar fi fost de jur-împrejurul\nacestui sat culmile verzi sau stâncoase, strălucitoare toate de oglinda\nînrourată, albastră, a cerului și aurul luminii de dimineață. Simțeam în mine\nacea vagă importanță, pe care, indiferent de alte sentimente, o simte în\ntimpul pregătirilor cel care are să se supuie unei operații, într-o zi frumoasă.\nRezemat de bara de fier a micului chei de piatră, priveam apa dumnezeiesc\nde limpede, făcută anume pentru creșterea și bucuria păstrăvilor parcă,\nrostogolindu-se peste pietroaie, auzeam uruitul ferăstraielor care tăiau în\nlung bușteni și zâmbeam gândind la trupul gol și auriu al nevesti-mi, în\nașternutul alb, pe sofaua de la Câmpulung. Pentru ce viața, pentru ce\nnebunia acestei organizări sociale contrariază fericiri atât de firești? și pe\ncare le dorim atât de mult?…\nTreceam uruind podul de lemn, lung de tot și negru cu picioarele lui\nmulte, ca un gândac nesfârșit peste Dâmbovița, desfăcută în șuvoaie,\nîncărcată de bușteni cojiți, bolovani și pietriș. După Dragoslavele, alături de\ncarele lungi de 8-10 metri, cu bușteni (căci au osiile desfăcute de leagăn și\nroțile mutate la un capăt și la celălalt al celor trei trunchiuri de brad menite\ncăratului), întâlnim adesea femei călare pe cai mici, cu șei mari de lemn,\nacoperite cu blană de oaie, mereu cu pălăriuțe negre, uneori peste marame,\ncu ii, înflorite altițe și cu șabace, în opinci scorțoase.",
  "Spre Mateiaș, șoseaua pietruită văros urcă întortocheat, pare că dă\nuneori în gol, într-o apă a cerului, pentru ca, trecut de ocol, valea să se\nprăvălească jos de tot, cu drumuri și sate acolo, în fundul larg al ei.\nAm ajuns aproape de amiază. Într-un pavilion în grădină, ni se așeza\nmasa, dar până la ora prânzului am ieșit în oraș și ne-am plimbat pe\nbulevard. Am fost înduioșat de bucurie când am văzut că pe nevastă-mea n-\no salută nimeni. Aveam orgoliul secret de a fi posesorul unui exemplar a\ncărui raritate trecătorii n-o bănuiau decât vag, după frumusețea femeii, fără\nsă știe amara voluptate a vieții noastre sufletești. Era în această plimbare de\namanți prin marea mulțime ceva din plimbarea unor ofițeri superiori,\nîmbrăcați civil, pe care soldații, dacă ar fi știut cine sunt, i-ar fi salutat\nînlemniți.\nAmiaza era învolată și lumina fierbea, ca în cupă șampania rece.\nPrin fața grădinii publice, mulțimea vilegiaturiștilor în haine și rochii\ndeschise ca de Paști se îmbulzea primăvăratică. S-a oprit mirată, ca o fetiță,\nîn fața unei fântâni țâșnitoare, pe umbrele de apă ale căreia, un savant\nlocalnic, probabil, avusese ideea să arunce o minge de tinichea vopsită, care\njuca neobosită. Am trecut prin piața cu grămezi de mere, pere și prune,\ncoșulețe cu zmeură și mure, așezate pe tarabe aliniate ca soldații. Untul era\nadus în putineiul cât o donicioară în care a fost bătut. De acolo, ne-am dus\nspre parcul băilor, prin orașul cu casele luminoase, parcă în fiecare noapte\nspălate de ploaie sau de rouă, ceea ce nu împiedica soarele de amiază să fie\nviu și neastâmpărat. Pe aleile cu brazi și molifți, cu copii care alergau și\nbătrâni care jucau table, așteptându-și rândul la baie, ne-am plimbat și noi,\npână în albia nesfârșit revărsată, cu prundișuri și șuvoaie împletite, a Râului\nTârgului. Nu vream să cunosc pe nimeni, nu exista pentru mine decât\nfemeia aceasta cu rochie de culoarea caisei, cu brațele goale, lungi și\nplinuțe, pe care în fiecare clipă eram isptit să-mi alipesc podul palmelor. Pe\npodețul de lemn, care e la intrarea în parc, peste pârâiaș, s-a oprit să\ncerceteze mirată moara mică și scocul ei de lemn, cu mușchi verde. O\npriveam eu, și o privea toată lumea, pe femeia asta întoarsă cu spatele la\nnoi, a cărei siluetă aurie toată parcă dădea încă răcoare priveliștii rustice.\nCând a întors ochii albaștri, erau tot așa de limpezi ca apa care gonea peste\npodeala cu mușchi verde. Masa ne aștepta în chioșcul din fundul grădinii,\nproaspătă și ademenitoare, cu supă de pasăre, pui fripți, brânzeturi și\nzmeură, cu vizita – oprită în prag și curioasă – a doamnei Atena, care vrea\nsă afle ce facem pe graniță. Pe urmă am fost singuri.",
  "Simțeam un val de recunoștință umilită pentru femeia aceasta care n-\navusese măcar curiozitatea să se intereseze de ceilalți oameni. Mi se părea\nconcludentă această atitudine a ei… și-mi reproșam neîncrederea și\nneliniștea de altădată. Simțeam voluptatea unei posesiuni depline a trupului\nși a sufletului ei.\nSiesta, în orășelul obosit de aerul tare al dimineții și cu perdeluțele trase\npretutindeni, a fost pentru noi o după-amiază de istoviri exasperate și de\nbucurii, care, deși așteptate, erau cu atât mai prețuite. Negreșit, trupul alb-\nauriu al acestei femei nu era fără cusur. Evitând să aibă un copil ca să nu-și\ndiformeze corpul, din cauza brutalității tratamentului ajunsese la rezultat\nopus. Când eram furios și sufeream din pricina ei, simțeam un fel de drojdie\nde satisfacție că sânii, nici chiar atunci când era culcată pe spate, nu mai\naveau acea elasticitate dură de fructe, că acum, când se măriseră, alunecau\nușor, firește prea puțin, înspre coaste fără să mai afirme neastâmpărata\nmură, ca un sigiliu al voluptății, din vârful lor. Plinul șoldurilor nu mai avea\nliniile de liră de la început și era ciudată corespondența între impresia\naceasta de scădere, de atrofiere pură a lor și înflorirea molatică a sânilor.\nMușchii coapselor, care erau, în zilele dintâi, întinși, semeț, de la genunchi\npână la șold, acum se relaxau, mai catifelați, mai dulci la pipăit,\nimperceptibil, spre interiorul picioarelor. Dar atât de inexplicabile sunt\nîntortocherile iubirii, că acum, când o simțeam înduioșat alături, tocmai\naceste scăderi erau pentru mine prilejuri de voluptate. Îmi plăceau, parcă\nmai mult ca oricând, acești sâni molatici și ascultători, care îmi umpleau, cu\ngreutatea lor dragă, palmele, luându-le forma, și îmi lipeam, cu o dureroasă\nbucurie, obrajii de coapsele cu frăgezimi molcome de petale, care altădată\ntresăreau elastice și nervoase.\nVorbisem puțin de tot, întreaga după-amiază, căci simțeam că vorbele,\nfață de gesturi și prezență, erau de prisos, ca hârtiile monetă în țările cu\nacoperire totală în aur. Cândva însă, nevastă-mea duse mâna la căpătâi, luă\ndin tabacheră o țigară, o puse în vârful unei țigarete și o aprinse gânditoare,\ncu chibritul. Gestul acesta avea o eleganță, acum naturală, dar la început\ntrebuie să fi fost socotit de ea, cu convingere, ca un semn de „distincție”.\nAcum nu era, mai aproape vorbind, decât un gest de acreală distinsă. Era un\ngest absolut mărunt, dar parcă ar fi trecut un nor stupid peste toată\nvoluptatea.\nAș fi vrut să nu mi se întunece figura și nu puteam rezista.",
  "În zilele noastre de dragoste adevărată, nevastă-mea n-avea niciodată,\ngoală, poze de eleganță studiată. Frumusețea ei era toată spontaneitate și\nmișcare. Trântea cu picioarele în perne, se înghesuia sau se răsucea ca să-și\ncaute ciorapii și orice mișcare a ei crea o atitudine de nud în pictură,\nneasemănat de frumos, de care ea nu-și dădea seama. Ca să ia o țigară ca\nacum, și-ar fi răsucit mijlocul, sau ar fi întins amândouă brațele, sau ar fi\nfăcut orice altă mișcare, dar gestul acesta „distins” mă îmbolnăvea prin\nsugestiile lui. N-aveam nici o dovadă că mă înșela, dar aveam acum\ncertitudinea că acest gest vine dintr-o deprindere de a poza goală, de „a face\nimpresie”, de care ea nu-și mai dă seama, și care era revelator pentru ceea\nce nu știam eu. Pe urmă nevastă-mea se socotise, până la raidurile noastre\nmondene, inferioară mie și asta se simțea din modul în care se purta în fața\nmea și față de mine. Mai târziu, pare-se, a descoperit că neștiința mea la\ndans e o inferioritate, că neglijența (relativă, foarte relativă) în\nîmbrăcăminte e un fel de dovadă de „lipsă de rasă”, când comparația se\nimpunea cu cei pe care ea și prietenele ei îi numeau între ele „tirés a quatre\népingles”. Acum, în acreala blazată a gestului ei, în poza independentă cu\ncare aprindea, cu degetele întârziat resfirate, chibritul, vedeam o nouă\nîntărire a bănuielii că sunt înșelat. În lumea ei, asemenea atitudini trebuie să\nfie foarte prețuite…\n— Ascultă, Ștef, voi ce faceți acolo, pe graniță? Vă pregătiți de război?\nI-am răspuns, sărutându-i pentru mine umărul rotund, că nu facem nici o\npregătire și că, de altfel, sunt sigur că nu vom intra în război.\n— De unde… acum e absolut sigur, dragul meu, mâine e consiliu de\ncoroană, și se înveli iar într-o rotocoală importantă de fum…\nI-am arătat că au mai fost consilii de coroană, că nu e nici un pericol.\n— Mai bine… ah, ce bine ar fi să se termine odată povestea asta… Nu\nți-e frică să mergi la război?\nEu mă gândeam că aș fi înnebunit de teamă s-o las pe ea cu absoluta\ncertitudine că n-are nici un control. Toată fața mi s-a crispat, întunecat de\ngândul acesta.\nA băgat de seamă și m-a întrebat numaidecât:\n— Ți-e frică într-adevăr?\nÎn clipa asta am simțit că voi dezerta pentru trei zile, orice s-ar întâmpla\ncu mine, ca să viu prin surprindere să văd ce face. I-am răspuns că nu știu,\ncă nu m-am gândit la asta. Adevărul e însă că mă gândisem. De multe ori\nimaginam câte o bătălie și mă vedeam conducându-mi plutonul cu o",
  "bravură atât de extraordinară, încât toți șefii mei să se entuziasmeze. De\npildă, să merg în picioare pe tot câmpul cu oameni culcați. Să pot fi văzut\nde departe cu binoclul, iar acasă, peste câteva zile, toată lumea să fie uimită\nde isprăvile mele, să am un fel de legendă, iar nevastă-mea să protesteze\nușor și orgolios, când toată lumea îi va vorbi despre purtarea mea în război.\n— A, nu-l știți?… E un nebun și jumătate… I-am spus să se astâmpere,\ncă nu vreau să mă lase văduvă.\nȘi totuși, când visam noaptea că iau parte la lupte, eram ca paralizat de\ngroază.\nCu mâna sub sânul cald al femeii, căutam acum să descifrez, în ritmul ei\ninterior, ce gândește.\n— Ascultă, Ștef, tu știi că dacă, Doamne ferește, mori în război, situația\nmea e foarte nelămurită?\nAm început să zâmbesc, pe jumătate ironic, dar pe jumătate mirat de\npreocupările ei – și i-am șoptit în ureche ca un secret cald:\n— Dacă n-ai vrut să ai copii…\n— Eu? Tu n-ai vrut, de ce mă acuzi acum pe mine?\nAm privit-o, mirat de lipsa ei de memorie, de ușurința cu care, adevărată\nfemeie, trecea peste logică.\nAm sărutat-o pe colțul gurii.\n— De ce ești îngrijorată? Tu știi că voi face un testament.\n— Chiar cu testament. Va trebui, cine știe, să mă judec cu mama ta, cu\nrudele tale.\nEram mirat:\n— Atunci, ce vrei?\nMi-a cuprins umerii cu o feminitate aprigă și m-a privit de aproape.\n— Ascultă, Ștef, trece o parte din lirele englezești de la Banca Generală\npe numele meu.\nAm înțeles, mort, tot tâlcul acestei zile infame. În timpul războiului, în\nziarele franțuzești, la mica publicitate, apăreau anunțurile spionilor germani\nîn limbaj convenit. Și anunțul următor: „De închiriat apartament mare, șapte\nodăi, din cauza plecării. Adresați ziar 235”.\nÎnsemna în realitate: „Ieri au trecut spre gara Amiens șapte regimente cu\ndestinație necunoscută. Planul 653 expediat prin agentul H33.”\nAșa îmi apărea mie, având cu totul alt înțeles, această zi de dragoste prea\narătoasă.",
  "Am tăcut îndelung, cu încăpățânare, și când ea a stăruit, a izbucnit\ncearta. Mi-a reproșat egoismul meu, mi-a arătat că m-a iubit și când eram\nsărac și că acum mă îngrijorează atât de puțin soarta ei. I-am repetat că îi\nvoi lăsa prin testament tot, dar ea insista, cu mânie și dispreț, abia stăpânit,\nsă-i fac donația.\nPentru mine, dragostea aceasta era o luptă neîntreruptă, în care eram\nveșnic de veghe, cu toate simțurile la pândă, gata să previu orice pericol.\nAm înțeles dintr-o dată, deci, ce vrea femeia. Dorea, fără îndoială, ca,\nadăpostită de griji, să se despartă de mine.\nM-a cuprins o furie abia stăpânită. Priveam cu ură și dispreț corpul\nacesta amenințat de îmbătrânire timpurie, care vrea să mi se sustragă, să mi\nse înstrăineze. Desigur a simțit asta, căci imediat a tras cearșaful pe ea, și-a\nsprijinit capul pe braț și a început, sau a încercat, să plângă:\n— Nu mi-aș fi închipuit niciodată că am să ajung să fiu tratată astfel. Și\nde către cine? De către acela pe care-l ador, pentru care-mi sacrific\nprieteniile.\nVulgaritatea frazei nu m-a surprins, căci acum o vedeam aservită stilului\nvulgar al lumii pe care o admira.\nBa chiar, mi-am dat seama că încă aș putea să-l gândesc cu alt înțeles.\n„Să sufăr eu atât din cauza unui bou, care nici nu știe să danseze și când e\nalături de mine, la restaurant, mă plictisește cu mutrele lui tâmpite…” Sau\ncătre amant: „Dragă, am să-ncerc totul, dar nu știi ce încăpățânat e\ndobitocul ăla? Parcă eu nu aș vrea să fim amândoi, singuri în străinătate?”\nMi-a reproșat apoi o mulțime de gesturi nedelicate din trecut, jignirile ei,\na făcut profeții în ceea ce privește purtarea familiei mele, și, în tot ce\nspunea, eu nu vedeam decât furia de animal care nu izbutește să obțină ceea\nce îi vor simțurile.\nBătăi în ușă au răsunat înăuntru ca intrarea materială a unui spirit.\n— Ei, somnoroșilor, îmbrăcați-vă, că a început lumea să iasă la plimbare\npe bulevard.\nEra coana Atena, care „frola” în modul acesta prezența mea în casa ei și\nne sublinia calitatea de amanți.\nM-am îmbrăcat, tăcând cu ostilitate, și am lăsat-o mânioasă și îmbufnată\npe așternutul sofalei.\nLumina soarelui își pierduse tăria, avea acum prelungi clinuri gălbenii,\nde asfințit. Pe strada întortocheată și pavată cu bolovani de munte, grupuri\nde vilegiaturiști coborau spre parc și bulevard. Erau fete și femei tinere, în",
  "rochii albe, ușoare, cu voaluri spumoase pe umeri, ofițeri, liceeni, fete de\nșcoală (backfischuri pe vremea aceea), care coborau din toate direcțiile spre\ncentrul orașului, ca spre un rendez-vous general. Pe urmă se înghesuiau toți,\ndefilând unii prin fața altora, remarcându-se sau nu, provocând sau\nprelungind mici discuții cu surâsuri și priviri.\nLa colț, m-am lovit față în față cu un grup, care, în alb și cu pantofi fără\ntoc (și cei doi băieți și cele două fete brune), mergeau fiecare, purtându-și\nrachetele ca o solie, la tenis.\nM-am oprit la o masă, pe trotuarul din fața cofetăriei, și am cerut un\nlichior, privind fără interes mulțimea care se grămădea până și printre mese,\ncând, am înghețat: pe partea cealaltă a bulevardului trecea G. într-un costum\nde culoarea nisipului, parcă nou, cu cravata roșie, în capul gol. Cu mustața\nmică neagră, cu obrazul ras proaspăt și pudrat, cu mersul elastic, atrăgea\nluarea-aminte a tuturor. Nu mă mai îndoiam acum, venise pentru ea aici, îi\nera deci sigur amant. Poate că împreună hotărâseră chemarea mea de pe\ngraniță, pentru actul de donație.\nParcă din tot corpul s-a scurs sângele din mine, prin picioare, în pământ.\nAveam impresia că am devenit ud, neputincios și bolnav. Era în sufletul\nmeu ca un peisaj nou, ca ajungerea trenului într-o stație de ocnă.\nStăteam așa, părăsit, paralizat, fără să pot gândi nimic. Totul era amorțit\nîn mine. Pe urmă mi-am spus că trebuie să-i omor.\nM-am dus acasă ca un somnambul, fără să văd și să aud nimic din jurul\nmeu, fără să știu nici în amintire, acum, ce era în străzile pline de lume\nstrăină, ca o figurație. Ea era încă acasă. I-am spus că m-am întâlnit cu\ncolonelul, care mi-a dat ordin să plec imediat la regiment. Mă privea\nnedumerită, suspectând această bruscă hotărâre.\n— Spuneai că de-abia ai plecat? Că tocmai ai ocolit Dâmbovicioara, ca\nsă nu-l întâlnești pe colonel. Ce să caute aici?\nA trebuit să afirm cu grabă, surprins de această ținere de minte a ei:\n— E aici în Câmpulung. Era cu încă un ofițer de la divizie… M-a\nchemat și mi-a spus că neapărat, astă-seară încă, să fiu la regiment.\nMi-am încins sabia, mi-am verificat steyerul de buzunar, am sărutat-o\nchiar, pe această femeie care nu mai era a mea, care era a morții. Am privit-\no cu indiferența cu care privești un tablou. Și frumusețea ei blondă era acum\nde reproducere în culori, vreau să spun că avea ceva uscat, fără viață, așa\ncum e diferența între culoarea uleioasă și grea a tabloului original și între\nluciul banal al cromolitografiei.",
  "Îmi spuneam, în gând, cu simplitate: voi fi dus în fața juraților.\nTotdeauna am avut obsesia lor și acum mă vedeam ajuns acolo, ca și când,\nîncă de când eram mic, primisem un bilet cu destinația asta. Nici un\nmoment însă nu m-am gândit să mă sinucid și eu. Femeia aceasta, omul\nacesta mă mințiseră, jucaseră cu mine o comedie sinistră al cărei sfârșit nu\nputea fi decât pedeapsa lor.\nȘi, cu același automatism de om purtat de o idee fixă, am pornit-o pe\nstrada bolovănoasă în jos.\nPe bulevard, cred, mă oprește o voce scurtă și tăioasă:\n— Domnule sublocotenent…\nEra locotenentul-colonel, ajutorul comandantului.\n— Dumneata ești din **? și-mi spuse numele regimentului. Nu\nvorbisem, de aproape, niciodată amândoi. Ce cauți aici?\nM-am gândit la tot răul pe care puteam să-l fac comandantului de\nbatalion și am mărturisit că, fiind trimis la Rucăr, m-am abătut până aici.\n— Am dat ordin să nu-și părăsească nimeni unitatea. Ai să pleci imediat\nla Dâmbovicioara.\nCât timp eu conduceam lumea, o conduceam în mod logic. Acum, eram\nla deriva unor puteri superioare mie și nici o întâmplare nu mă mai putea\nmira. Această întâlnire cu colonelul, pe care o mințisem cu un sfert de oră\nmai înainte, nu făcea decât să-mi întărească și mai mult convingerea\namorțită că tot ce e de întâmplat trebuie să se întâmple.\nM-am închis într-o cameră de hotel, la capătul micului bulevard și cum\nclădirea, veche, era latură curmezișă la capătul lui, de la fereastră priveam\nîn plin, în față, mulțimea care se plimba. Am tras perdeaua, am spionat\ncâteva clipe și pe urmă m-am lungit pe patul destul de murdar, cu cuvertura\nieftină și perna prea mică.\nFac, cu o plictiseală indiferentă, planul răzbunării. La ora zece mă voi\nascunde pe o uliță vecină, de unde pot supraveghea intrarea și ieșirea din\ncasă. Dacă ea pleacă de-acasă, o voi urmări până la locuința lui. Dacă vine\nel la ea, voi bate întâi, iar dacă nu mi se va deschide imediat, voi sparge ușa\nși pe urmă ce va fi voi vedea.\nDacă până la miezul nopții nu va fi niciuna, nici alta, voi merge acasă și\ntrebuie s-o găsesc culcată, căci mi-a spus că se culcă devreme și deci\nminciuna e un indiciu de vinovăție. Înseamnă, nu-i așa? că e la amant. Dar\ncum să găsesc locuința lui? M-am gândit să trimit pe cineva să afle adresa,\nîmi dau seama însă că e o copilărie. Dealtfel, am certitudinea că el va veni",
  "la ea. Bătaia în ușă a coanei Atena, reamintită, mi se pare acum suspectă,\nașa ca un soi de exces de zel cu înțeles.\nBeam un pahar gros de apă verde și vroiam să pun revolverul pe măsuța\nde noapte, când aud bătăi sfioase în ușă. Chelnerul îmi spune că mă cheamă\ncineva numaidecât jos. Nu pricep nimic și cobor.\nE colonelul.\n— Haide, domnule, la regiment. Ce mai întârzii? E ordinul grupului de\nacoperire ca mâine absolut toată lumea să fie prezentă la unități. N-ai să ai\ntrăsură. Te duc până la Dâmbovicioara și de-acolo o iei pe jos. Mâine în zori\nești la companie.\nNu mai simt oboseală. Îmi ard acum ochii, tari în cap, și de abia mă\nstăpânesc.\n— Domnule colonel, mi-e imposibil să merg acum, mai lăsați-mă… Voi\nveni la noapte.\n— Ce la noapte, domnule? Vii cu mine sau te arestez imediat.\nMă cuprinde o agitație cumplită. Simt că înnebunesc la gândul că aș\nputea pleca fără să lichidez drama căsniciei mele.\nPoate că ochii mi-au ieșit din orbite, buzele mi le simt arse, tremur tot.\n— Domnule colonel, viu diseară. Am trăsură, lăsați-mă.\nVorbește hotărât și calm, de parcă ar fi la celălalt capăt al telefonului,\nunde se aude bine și numai eu mă zbucium aici, unde totul e neangrenat.\n— Fugi de-acolo… vii cu mine… mai lasă-le dracului, damele alea.\nVasile, du-te sus și adu bagajul domnului sublocotenent. Și îndoind toată\ntrăsura, când pune piciorul pe scară: „Hai, vino sus”.\n— Mă duc să-mi iau singur ce am în cameră și viu.\nSimt că sunt între viață și moarte. Dacă mă arestează colonelul, sau dacă\nfac cumva vreun gest de insubordonare, complic totul și niciodată nu voi\nputea afla adevărul. Mă prind în imposibilitate, ca acela care e căzut în\nmlaștină și cu cât mă voi zbate, cu atât voi coborî mai adânc.\nMă gândesc la o ultimă soluție. Îi spun colonelului că am bagajul la un\nprieten, ca să pot trece astfel pe la mine… Nu este exclus ca amantul femeii\nsă fi și venit, crezându-mă plecat… Și atunci totul găsește dezlegare. Dacă\nnu-l găsesc acolo, cel puțin să-i urlu ei că știu tot, că, dacă își închipuie că\nîși bat joc de mine, se înșeală, să-i spun că poate să plece, că adineauri am\nrefuzat donația pentru că știam totul. S-o strâng de gât și să-i răcnesc cât voi\nputea de îndârjit și exasperat: „Știam totul… știu absolut totul”.",
  "Căci, într-adevăr, ceea ce mă doare mai mult e gândul că ei socot că nu\nștiu nimic.\nCa un resort împins, strâns la maximum, trebuie să izbucnească tot ce\nam comprimat în mine. Umilință, neliniște și furie.\nColonelul convine să treacă pe la mine și eu strâng, crispat, revolverul în\nbuzunar.\nTreceam cu trăsura încet, căci cofetăriile au scos mesele nu numai pe\ntrotuarul strâmt, ci până în mijlocul străzii înguste. Doi domni joacă table și\ncu ei nu se întâmplă nimic acum în clipa asta cumplită, ca și cu toată\nmulțimea în culori de bâlci, care forfotește. O luăm pe la primărie în sus,\ntrecem pe lângă o farmacie, ocolim colțul, unde, în pragul prăvăliei cu\nopinci, lumânări, pălării și arnici, își așteaptă mușteriii negustorul în ițari și\ncămașă. Cu nimeni nu se întâmplă nimic.\nLa ferestrele noastre, perdelele gălbui sunt lăsate. La fereastra de la\ncamera ei, coana Atena privește rezemată lumea de pe stradă. „Ei, n-ai\nplecat, domnule Gheorghidiu?” „Bună ziua, domnule colonel, iar ai venit pe\nla noi?” Cunoaște pe toată lumea.\nTremur tot. Perdelele lăsate mi-au turnat otravă în sânge. Bat în ușa, care\ne închisă, și dinăuntru vocea ei întreabă obosit: „Cine e?” Iar când deschid,\nși ea în cămășuță, și sofaua, cu așternutul mototolit, sunt tot cum le-am\nlăsat.\nE mirată vag, nu însă surprinsă, că m-am întors. I-am explicat că am\npierdut un ordin al regimentului și că socot că l-am uitat acasă. Caută puțin\nși, în loc de ordin, îmi dă o scrisoare cu scris mare și aplecat spre dreapta:\n„Doamnă, sunt de azi, de la prânz, la Câmpulung ca să-mi văd o mătușă și\nniște verișoare. Dacă vreți, răspundeți-mi când pot veni să depun omagiile\nmele la picioarele d-voastră.”\nȘi iscălește G.\nPrivesc biletul cu neîncredere. Simt însă că lucrurile au intrat într-un\nfăgaș normal. Momentul de criză e trecut. Plasez, cu oarecare abilitate,\nordinul la capătul sofalei, îl iau și după ce lămuresc amănuntele, cerute de\nea vag și obosit, o îmbrățișez automat și cobor. Apare din nou la fereastră,\npe umeri cu o hăinuță de mătase albă și puf, și-mi trimite un surâs ca un\nsărut de madonă rănită. E o frumusețe dolentă, descurajată și loială. Are\npărul auriu și albastrul ochilor palid. Mai mult ca oricând pare pictată pe\nsmalț.",
  "Colonelul nu mai pricepe nimic. E impresionat de frumusețea femeii și\nnu știe ce atitudine să ia. S-o considere soldățește ca pe o cocotă, căci\nfrumusețea ei are ceva de cocotă, sau să ia un fel de „drepți” sufletesc în\nfața unei femei din lumea bună și a unei scene de dragoste înduioșătoare.\nAbia când ieșim pe șoseaua albă, care, departe, ocolește Mateiașul la\nmijlocul înălțimii lui ca o balustradă, îmi spune cu o timiditate de mustăcios\nstrâns în veston militar:\n— De aceea spunei că nu vrei să pleci? Hă?\nÎi explic că e nevastă-mea și rămâne uimit. Pe urmă, ca să câștige timp\nsă gândească, strigă către vizitiu:\n— Hai, dă-le bice, Vasile, că ne-a apucat noaptea; și mai încolo, când s-a\nhotărât: Păi bine, domnule, atunci ce căutai la hotel? În cazul ăsta, nu vreai\nsă mergi… din cauza ăleia de la Splendid?\nCe i-aș putea explica? Îi spun așa, într-o doară, uitând că era vorba să\ntrecem pe la un prieten, că acasă aveam să rămân, iar la hotel nu căutam\ndecât niște cunoscuți.\n— Frumoasă femeie! drept să spun.\nComplimentele care mi se fac pentru nevastă-mea mă scot din sărite. E,\nîn oricare din ele, un regret, o dorință confuză. Alături de fiecare cuvânt e\nprezent ca umbra lui un sens nemărturisit, dar care e știut de toți același, iar\norice ocol nu face decât să-l sublinieze și orice intenție de explicație să-l\nagraveze. Dar acum suntem departe și – e poate și o infinitezimală doză de\nlichelism ierarhic – o clipă sunt vag măgulit că șefului meu îi place nevastă-\nmea. Rămânem amândoi îndelung pe gânduri.\nÎn legănatul trăsurii regimentului, lăsăm de o parte și de alta ultimele\ncase ale Câmpulungului. Coboară mai toate până în prundișul râului cu\nșivoaie împletite. Unele par cu etaj, căci au pivniți ca un subsol înălțat, iar\ndeasupra lor pridvorul. E ciudat să vezi pe unele reclame de firme\nultraoccidentale: „Pneu Michelin” sau „Vermouth Cinzano”. Soarele\ncoboară după culmile Iezerului și Păpușii, văzute acum din partea astălaltă,\nși încoace, sub ele, e turla schitului Nămăești. S-a înserat de-a binelea și pe\ncoasta goală a Mateiașului au început să ardă varnițele. De departe par niște\nvulcani în plină erupție, dar, pe măsură ce trăsura se apropie de ele, își scad\nmărimea și forma, devin numai niște clăi mari de piatră, cu cratere albe de\njăratic care luminează seara cerul ca niște proiectoare. Care de munte cu\ncoviltire merg înaintea noastră tihnit, și ca să ne facă loc oamenii îndeamnă\nboii cu chibzuială, căci sunt porniți la drum lung. E un larg fior spațial care",
  "precede întunecarea adevărată. Dincolo de spinarea goală care coboară din\nvârful Mateiașului, ni se pare că ard nemărginit pădurile, pe care nu le\nvedem, dar le știm bogate, pe povârnișuri de munți. Când ocolim însă pe\nșoseaua pietruită tot cu var, încolăcită pe trupul muntelui, vedem că nu sunt\ndecât varnițele de pe povârnișul celălalt, aceleași clăi mari de piatră cu\ncratere de jăratic alb, la cincizeci, o sută de pași de șosea.\nMersul în trăsură, mult mai mult decât cel în mașină, a fost și e încă una\ndin voluptățile alese, pentru mine. Legănarea arcurilor e cel mai bun și\nîmbolditor ison ritmic al gândurilor. Așezarea corpului, ca într-un fotoliu\nscund, e dintre cele mai tihnite. Și mai ales e faptul osebit de prețios că,\nfiind condus de alții, nu ai nevoie să fii atent la incidentele drumului. E un\n„abandon” total, ca într-o îmbrățișare a întregului suflet.\nPe stânga și pe dreapta, la înălțimea capului, nu sunt, și de o parte și de\nalta, decât două paliere de întuneric vag și forme nelămurite, care se deșiră\ndupă un sul abstract. Mă gândesc cu bucurie că m-am înșelat. Că e probabil\ncă femeia mă iubește. Bucuria ei azi, când m-a văzut, de ce aș suspecta-o?\nPentru că mi-a cerut o sumă de bani? Poate că e o dovadă de egoism refuzul\nmeu. N-am nici un motiv să cred că minte. Într-adevăr, n-a făcut nici un soi\nde cunoștințe, a fost tăcută, retrasă. Niciodată, de vreun an încoace, n-aș fi\ncrezut că femeia aceasta poate trăi astfel, numai a mea. Și iată că tocmai\nacum eram în pragul nebuniei. Bucuria acestei regăsiri sufletești îmi e cu\natât mai intensă, cu cât vine după disperarea care mă împingea la asasinat.\nȘi graba firească și indiferentă cu care mi-a arătat scrisoarea… De ce mi-ar\nfi arătat-o, dacă ar fi avut motive să ascundă ceva? Mai ales gestul acesta\nmă dezarmează.\n— Dormi, domnule?\n— Nu, domnule colonel, mă mai gândeam… așa. Eram acum tot\nînvăluit în amintirea surâsului îndurerat și a ochilor mari ai nevestei mele, la\nplecare. Mă gândeam, cu recunoștință, că femeia aceasta merită toate\nsacrificiile din lume. Ce ar fi fost viața mea fără ea? Și ce nebunie îmi ardea\nsufletul?\nMerita ziua de azi sfârșitul pe care i l-am dat eu?\nFarurile puternice ale unui automobil ne-au prins într-o prelungă și\ninefabilă plasă de lumină, prin care, oferiți captivi celor dimpotrivă noastră,\nalunecăm treptat. Colonelul tace cu ochii deschiși și mă surprinde atâta\npreocupare la un militar. Dar se și explică, fără să fie întrebat.",
  "— Domnule, asta nu e viață. Iată doi ani de când sunt aici pe frontieră.\nNu mi-e casa casă, nu mi-e masa masă. Uite, acum vine toamna, mai sunt\ndouă săptămâni până-mi merg copiii la școală.\n— Aveți copii mici, domnule colonel?\n— Am doi. O fată într-a cincea. E tocmai la Madona Dudu, la Craiova,\nși un băiat la noi acasă, la liceu. Acum, ce mai știu eu de ei? Aproape ne-am\nînstrăinat. Stăm așa, în satul ăla bătut de Dumnezeu, în creierii munților.\nMai bine am intra odată în război, să se termine.\n— Credeți că mai intrăm? Eu socot că vom rămâne neutri până la sfârșit.\nUnde mai pui că riscăm să fim zdrobiți?\nÎși aprinde țigara și, firesc, fără importanță:\n— De bătut n-au cum să ne bată, că și ei sunt pe sfârșite. N-au picior de\nsoldat în Transilvania și au ajuns să mănânce până și mortăciuni. Moare\nlumea de foame la Budapesta, nu se mai dă decât cu condicuță pâine. Dar n-\nai manta, văd că ți-e frig? Ești cam subțire îmbrăcat. Vasile, dă pătura de\nsub tine.\nEra într-adevăr, răcoare. De peste vârfurile de brazi venea un suflu rece\nce mă făcea să-mi simt pielea. Nu aveam decât o bluză de șeviot verde, de\nvară, pe mine și pantaloni de raitcort, subțiri ca pânza. E mai bine cu\npicioarele învăluite în pătură.\nCasele din Dragoslavele, înșirate pe stânga și pe dreapta șoselei, par, în\nîntuneric, mai toate la fel. Oprim la o crâșmă de drum mare.\n— Hai să ne dăm și noi jos… Mai luăm un pahar cu vin, până răsuflă\npuțin caii. Vasile, vezi de ei. Poate să și îmbucăm ceva, că am plecat cu\nnepusă masă.\nSub umbrarul luminat de un felinar alburos, mai sunt câteva mese. În\njurul lor, munteni stau încet de vorbă. Lângă ceteraș, singur un voinic cu\nprivirea închisă, cu mustața mare. E beat. Știe că îl privim toți, dar pare\nplecat într-o lume, a lui. Pe masă, are și patru pahare pentru cântăreți. Cere\ndin nou băutură. De la o masă vecină (pat de scânduri pe bulumaci subțiri),\nîi strigă un vecin:\n— Mă Nistore, iar se țin copiii după tine prin sat…\nSurâde, mustața îi mărește parcă surâsul.\n— Se țin după mine puii de lele… simt, afurisiții! și surâde unei vedenii\ndin el.\n— Mă Nistore, mai păstrează, mă… o fi azi sâmbătă, dar sunt două\nsărbători la rând, că luni e Sânta Maria, nu se lucrează la Dârste, oprește",
  "bani ca să poți bea și mâine seară.\n— Bine… bine… am să beau până poimâine seară. Și voi ce ați stat,\nmă?\nLăutarii nu sunt țigani, ci săteni din munte. E un cobzar, un viorist, altul\ncu nai și un țambalagiu. Cântecul le e trist, cu prelungiri care n-au nimic din\nsentimentalismul urlat din bojoci, țigănește. E adevărat că fiecare cântec\naproape are versurile dublate de câte două-trei ofuri sau măi… măi, dar nu\nsunt răcnite din piept (de parcă plesnesc ochii celui care le cântă), ci sunt\nrăsfrânte înăuntru. Glasul celui care le zice, din gură, urcă fără sforțare și e\nacoperit de un simț de omenie ca de o surdină, căci izbucnirile au răsuciri\namare. Sunt departe de cântecele „armonizate” fad de profesorii de muzică,\ncum nu au nimic ciobanii de pe calendarul poleit de perete, cu cei adevărați.\nPe când cucoanele izmenite național, la oraș, cântă Du-te dor la badea-n\nsân, Mândruliță de la munte, sau doina, devenită odioasă la toate\n„festivalurile artistice”, cântecele celor de aici au un gust adevărat și amar\nde piatră, de scoarță de stejar, de suflet pustiit, ars de dragoste și de păreri\nde rău. Dragostea nu e „idilică”, ci are o drojdie grea de amărăciune. E\nvorba, mai totdeauna, de bărbați care au iubit mistuitor, de femei care au\niubit mai mulți bărbați. E o beție de păcat în cântecul de munte, căci în mai\ntoate femeia e iubită, cu toată necredința ei (și e ciudată întâlnirea aici,\ndintre cea mai rafinată poezie baudelaireiană și verlaineiană, cu voluptatea\nstrăveche a păcatului). Trupul femeii dragi și necredincioase, vroit bun,\nîntreg la lumină, devine adesea mai scump, mai dureros prețuit, prin toți cei\ncare l-au frământat în brațe, și ei deznădăjduiți și înfrânți, ca și cel ce cântă.\nE un fel de sfințenie și de voluptate prin păcat. Dragostea e, cele mai\nadeseori, frățietate în amar. Dar și cântărețul de astă-seară e cum n-am\nîntâlnit alții până acum.\nA cântat și cântecul prea de multe ori știut:\nFrunză verde ca măraru, De trei ori potcovii calul, Potcoave cât icusaru,\nCa să urc la Stanca dealul -\nȘi nu-i vina calului, Nici a potcovarului, Și nici vina Stancii mele c-a\npus casă-n coaste grele, Ci e vina tot a mea că mă duc prea des la ea.\nCuvintele sunt legate amar, cu un surâs adânc, și, totuși, totul pare șoptit\npentru cel cu paharul dinainte. Îndepărtat în tristețe e cântecul oltenesc:\nSub fereastra casei mele trece-un stol de rândunele, Nu e stol de\nrândunele, Ci sunt dragostele mele care m-am iubit cu ele.",
  "Iubirea mea vine aci și ea, ca o stafie a păcatului. Colonelul a cerut și\nceva de luat în gură cu vinul, și întârzie, prins de frumusețea dintâi a\ncântecului. E în mine o fâlfâire ușoară de aripi, o duioșie de prisos. Aci, la\nrăspântia de drum mare, îmi simt tot sufletul deschis ca o rană. E o întâlnire\ncu cântecul pământului, și stranie transpunere între chinurile iubirii mele de\noraș și chinurile adunate, ca o drojdie, în sufletul ăsta obștesc de răspântie.\nCel care-și frământă mustața și bea și ascultă de unul singur, cu mâna la\ntâmplă, se întoarce spre cântăreț: „Zi-l iar”. Și ascult cel mai amar cântec de\ndragoste, de blestem, de păcat, al acestor văi de munte:\nO… foaie verde firul ierbii of, of, of, Leano, Mă suii pe dealul Cernii,\nUnde paște puiul cerbii, Of, of, of, Leano, La puica cu ochii negri…\nVocea, caldă ca vinul, începe cu un ison bărbătesc și plin ca o invocare,\napoi „foaie verde firul ierbii” e spus ca un târât viu de șarpe, pentru ca\nprima silabă din „ierbii” să se adâncească întins, ca o arcuire de durere,\ntămâioasă. Pe urmă, în chemare, acel „Leano” e nemeșteșugit și de-a\ndreptul ca un piept sfâșiat, dar numaidecât totul e readus înăuntru cu\nbărbăție, ca să se încheie într-un joc cu surâsuri și încercări de șăgalnic, pe\ncând țambalul picură lacrimi. Totul cade adânc în piept, lungind prima\nsilabă din „negri” într-o volută de jale. Și tot cântecul e din simțiri, care ar\nvrea, fără voia bărbatului, să fie strigate, să se înalțe în răsuciri de patimă,\ndar sunt cu mândrie și amărăciune gâtuite și răsfrânte în largi învăluiri de\njale, ca o încercare de zâmbet rezolvat în strâmbături de durere. Amestecă\nacel rar „puiul cerbii” cu reflexul puhav al orașului:\nO, m-a mâncat, mânca-o-ar dracii.\nMi-a mâncat polii și francii.\nȘi deodată iar iubirea, plămădeală de nebunie, de dezgust, de jaf, de\nsetea de a lepăda tot ce-i străin, de a evada, de a învia într-o formă sau alta:\nO, hai, mândro, să trecem Oltul, Să schimbăm vorba și portul.\nFată dragă și zăpăcită, dacă am putea și noi fugi… și noi, dacă ne-am\nputea dezbrăca de tot ce-a fost… Nu vezi că nu mai poate dura așa?\nO, hai, mândro, să trecem apa, Să schimbăm vorba și fapta.\nSă ne schimbăm felul… să fugim din lavra meschinăriilor, să uităm\nîndoielile și furiile și deznădejdile… să fie ca în ceasul dintâi.\nO cruce de voinic s-a frânt înăuntru, ca ros de o boală fără leac, eu am\ngolit nu mai știu al câtelea pahar, fiorul nemărginirii întunecate ne-a făcut să\ntremurăm ușor și, plutind greu în noi înșine, am plecat.",
  "De la Rucăr încolo suntem opriți la toate posturile de santinele care ne\nrecunosc. În zona asta de acoperire nu se mai circulă de multă vreme decât\ncu o învoire specială.\nÎntunericul s-a mai rărit, și în stânga și în dreapta întâlnim din când în\ncând și luminișuri, în care siluetele copacilor pun umbre catifelate. Mă simt\nbine, ca un bolnav după o criză acută și, deși nu e nici o adiere, simt venind\ndin stânci ca un fluid răcoros și mângâietor, care-mi dă o senzație de\nprezență a întregului meu corp.\nE mereu o mireasmă de brad și de fân copt, care împrospătează\nsimțurile.\nColonelului i-a venit acum poftă de vorbă.\n— Mă uitam, domnule, azi la cafenea. Că n-am ce face la Câmpulung,\ndar mă duc așa, duminica, să mai văd lume, să mai schimb o vorbă acolo, că\nmi s-a urât la stâna noastră de la Dâmbovicioara numai cu soldați…\n— Bine, dar azi e sâmbătă! De ce n-ați rămas pentru mâine acolo?\n— Generalul, azi pe la patru, când am ajuns, că știa că viu, mi-a trimis\nvorbă să caut să-l văd. Ei știu, toată lumea, obiceiul meu acolo, când viu.\nLas caii să se odihnească la Splendid, mă scutur puțin și o pornesc la\ncafenea pe bulevard. Acolo ne găsim toți. Ne uităm la lume și mai povestim\nce știm, mâncând brânzoaice de zmeură și ciocnind șprițuri. Pe urmă, la\nmasă, la Spirea, și iar la cafea, la Tudose. Azi, cum îți spun, generalul parcă\nmă aștepta, că mă și cheamă la el. Mi-a spus să plec la regiment. Mâine\ndimineață să fiu acolo. I-e frică, se vede, de vreo inspecție. Așa că am lăsat\ncaii să se odihnească puțin. Până atunci cerusem un șpriț rece lui Cyrano la\no masă afară, când tocmai te-am văzut pe dumneata trecând și pe urmă\nintrând la Splendid. Ei, mi-am zis, ăsta e de la mine. Ce caută aici? Și am\ntrimis să te aducă. Nu știam că ești cu nevasta. Trebuia să vii să-mi ceri\npermisie… că-ți dădeam. Acum e altceva, cu ordinul generalului. O fi în\nlegătură cu războiul, cine știe?!\n— Credeți că vom intra în vara asta?\n— Noo… nu cred… Dacă n-am intrat până acum… Dar poate că e ceva.\nTocmai îmi spunea un jurnalist din București că mâine va fi un consiliu de\ncoroană. Că la cafenea, ce naiba să faci între două și patru, până iese lumea\niar la plimbare? Mi-a tot povestit tânărul ăsta…\n— Ce ziarist? din București?\n— Da, din București; pare să aibă legături sus, acolo… Că știa al naibii\no mulțime de lucruri. Mi-a dat numele unui deputat care a obținut un permis",
  "pentru zece vagoane de untură. Domnule, zece vagoane de untură. O\njumătate de milion de lei a luat numai la asta, că plătesc ungurii ca\ndisperații. Hai, Vasile, mai pișcă roibul ăla că se lasă greu… Ieri, îmi\nspunea, le-a și trecut prin vamă, la Predeal. Dar parcă deputatul ăsta e\nsingurul? Toți, domnule s-au îmbogățit… Cică umblă cucoanele din birou\nîn birou, nu lasă petiția aprobată nici un moment din mână, până nu au\nhârtia de permis lucrată gata…\n— Credeți asta?\n— Da câte mi-a spus!… Că nici el n-avea pe nimeni în Câmpulung și\ncum n-avea loc la masă, mi-a cerut mie voie… Că pe urmă am trecut\namândoi la Tudose. Dealtminteri, e un om cu legături… Dumneata nu ești\ndin București? Ei, atunci trebuie să-l cunoști… Stai, că-ți spun numele\nacum… așa, Grigoriade mi-a spus că-l cheamă.\nCred că n-am mai avut o picătură de sânge în obraz. Parcă tot sufletul\nîmi plecase spre capătul lumii. Colonelul n-a observat, pentru că eram în\nîntuneric. L-am văzut trăgând din țigară, în para roșiatică, așa ca și când în\nclipa asta nu se întâmplase una dintre cele mai mari catastrofe cu putință…\nAm întârziat răspunsul, căci nu puteam scoate o vorbă. Și pe urmă, ca un\nanimal sfârșit:\n— Un domn tânăr? de vreo treizeci de ani? nu?\n— Da… cam așa.\nȘi, lipsit de respirație, clătinându-mi-se tot sufletul:\n— Cu ochii mari, mustața mică, neagră?\n— Ei, ăla e… Îmi închipuiam eu că-l cunoști.\nDa… era amantul nevestei mele. Mi-am spus că dacă nu voi avea calmul\ndesăvârșit, nu voi putea afla nimic din ceea ce mă înnebunea să aflu, nici un\namănunt nou, care să-mi dea satisfacția monstruoasă a certitudinii. Am\nfăcut o sforțare dârză să mă înfrâng și, cu o notă mai sus poate, mi-am\ncântat totuși rolul:\n— Îl cunosc… Nu e ziarist propriu-zis… E un fel de cronicar monden…\nDar are legături frumoase. Ce caută la Câmpulung?\nColonelul era mereu tihnit și familiar, ca și când n-ar fi observat că în\nloc de călătorul cu care pornise la drum, avea acum alături un strigoi.\n— Nu știu… dar… l-am mai întâlnit și altă dată.\nAm întrebat în continuare, cu buze arse:\n— Stă atunci toată vara la Câmpulung?",
  "— Nu cred… mi-a spus că n-are pe nimeni (că a luat masa cu mine la\nrestaurant…), dar pare că l-am mai văzut și altă dată. Vine așa, câte două-\ntrei zile, și pleacă.\n„Spune… spune tot! îmi ziceam în gând. Dă-mi pe gât tot paharul de\notravă până la fund, până la drojdie, îl și simt în sânge.”\n— După câte am mirosit eu… trebuie să fie vreo femeie la mijloc.\nEram singur, în gol, atârnat ca și când îmi căzuse o scară de sub picioare.\n— Da… asta cred și eu.\n— El – și apăsă pe „el” – mi-a spus că mâine, la consiliul de coroană, e\nchestie mare…\nDupă socotelile mele, eram cam la vreo treizeci de kilometri de\nCâmpulung. Pe jos, alergând îi puteam face în trei ore. I-aș fi găsit pe\namândoi în zorii zilei, în pat.\n— Spune că Take Ionescu, înțeles cu Filipescu, dar eu cred că mai mult\nîmboldit de ăsta… de Filipescu… E om năprasnic, l-am cunoscut pe la noi,\npe la liceul militar… că el l-a făcut… zic, s-au înțeles să spună regelui: ori-\nori! Regina e cu ei.\nRăsărise luna și șoseaua albă părea catifelată și umedă, ca și poienile de\niarbă, ca și grupurile negre de brazi din vâlcelușile pe lângă care treceam.\n— Domnule colonel, nu vă supărați, mai aveți vreo țigară?\n— Cum nu, dragul meu, cum nu… De ce nu mi-ai spus că fumezi? Că\neu fumez întruna ca să mai treacă drumul ăsta, că e lung al dracului.\nNu fumam de obicei și nu știu de ce am vrut să fumez acum. Am înțeles\ncă bonomia colonelului meu e pricinuită de plictiseala drumului și că asta l-\na făcut, mai ales, să mă ia cu el. Aș putea să mai insist, dar prefer să-l las să\nspună la întâmplare, ce-i dictează pofta de vorbă, iar eu să trag numai cu\ncangea, la malul meu, amănuntele care mă privesc. Aduc, cu încăpățânare în\nmartiraj, iar vorba:\n— E băiat de viață, Grigoriade ăsta… Îmi pare rău că nu l-am întâlnit și\neu. Cât spunea că stă la Câmpulung?\n— Zicea că de data asta stă până luni… marți… poate… Să vadă ce se\nmai întâmplă.\nȚigara îmi amărâse și ea gura.\n— Cu siguranță că pentru o femeie a venit…\n— Așa cred și eu… Ce să-i faci…? Nu le-ai văzut pe toate, că la șase\nbulevardul e ticsit, cum umblă forfota… gătite și sulemenite toate… fără\nbărbați?",
  "Asta era și nevasta mea… Așadar acesta e datul… realitatea.\nO clipă surprins, ca și când ar fi trecut un automobil cu viteză numai la o\njumătate de pas de mine, mi-a fost teamă să nu-și dea seama, subit,\ncolonelul, că sunt și eu printre acești bărbați.\nDar trebuia neapărat să știu amănunte. Trebuia să joc teatru, căci numai\ntras de limbă cu abilitate, colonelul îmi va da cifrul care să-mi explice\ncatastrofa. Cel mai bun lucru e să-l las să spuie tot ce-i trece prin cap și eu,\ndintr-o defilare, să rețin ceea ce mă privește.\n— A… și Grigoriade ăla… e un tacâm…\nBun, bine, totul e să fiu vesel, deci surâd:\n— Da… cum să nu-l știu, are o trecere nebună la femei.\n— Da parcă numai la femei se pricepe? În toate… E dat dracului… Uite,\nla table… De două săptămâni de când e aici, i-a smintit pe toți… le-a luat o\nmulțime de parale. Și sunt printre ei scule istețe… care de patruzeci de ani\nfreacă zarurile.\nSimt un nou fior care mă dizolvă. „De două săptămâni” e aici? Dar\nadineauri colonelul vorbea de câteva zile… Nu cumva știe ceva…? nu\ncumva e un soi de complice și acum l-a luat gura pe dinainte? Și gândul îmi\naleargă ca o suveică, în urzeala posibilităților.\n— Ascultă una bună de-a lui. Că dă cu zarul, dar gura nu-i tace. Zice că\nla Paris, după ce și-a tocat averea, rămăsese fără sfanț. N-avea ce mânca. Și\natunci, ascultă ce pune la cale cu un amic, tot așa de curățat ca el.\nAngajează pe Caruso pentru un concert și semnează, dar cu condiția că –\nasta era cu trei luni înainte – are drept, cu o lună înainte, să renunțe la\nconcert, plătind o sumă oarecare, nu prea mare, dealtfel. Tipărește afișe,\nanunță la gazetă și pune în vânzare biletele – dar aici să vezi abilitate – cu\nun preț abia dublu decât la orice concert obișnuit. Nu pune însă în vânzare\ndecât vreo cincizeci de bilete, iar restul le plasează pe sub mână, cu prețuri\nde șase-șapte ori mai mari. Și, bineînțeles, se vând toate. Cu o lună înainte\nînsă, anunță pe Caruso că renunță la concert, plătește despăgubirea și dă de\nștire la gazetă că nemaiavând loc concertul din ziua cutare, persoanele care\nau cumpărat bilete sunt rugate să se prezinte la agenție să li se restituie\nbanii. Adică atât cât era scris pe bilet. Restul l-au băgat ei doi în buzunar.\nNici justiția n-a avut nimic de zis. Zice că un an a trăit larg la Paris din ce-a\ncâștigat din afacerea asta. Când îți spun că e un tip…\nColonelul e foarte amuzat și eu fac mult haz ca să-l antrenez.",
  "— Dar lui văru-meu? Ce crezi că i-a făcut lui văru-meu? Că mi-a spus-o\nși pe asta. Era încântat când a auzit că Dinculescu mi-e văr. Într-o zi, iar îi\ncrăpa buza de câțiva franci, acolo. Dar nu mai avea de la cine să împrumute,\ncă împrumutase de la toți. Barem de la Dinculescu luase de zece ori… Ei\nbine, se duce tot la el. Dar cu doliu la braț și cu o mutră deznădăjduită:\n„Dragă domnule Dinculescu, mi-ai făcut multe servicii și-mi pare rău, căci\nnu vreau să crezi că abuzez de bunătatea dumitale. Dar uite, mi s-a\nîntâmplat o mare nenorocire. Am primit chiar acum o telegramă – și vrea s-\no arate, dar Dinculescu refuză – că mi-a murit tata… Te rog, dă-mi doi-trei\nnapoleoni, să dau și eu o telegramă și să trimit să cumpere un buchet de\nflori acolo…” Bietul Dinculescu, speriat, înduioșat, a scos imediat un bilet\nde o sută și a început să ceară detalii… să întrebe ce vârstă avea bătrânul…\nde când nu l-a văzut, dacă a fost cumva bolnav.\nDar după ce pleacă Grigoriade, găsește telegrama „uitată” pe masă. Vrea\ns-o ia, să alerge după amicul nostru, când privirea îi cade pe text… și ce\ncitește? Un singur rând: „Dacă n-ar fi proști, deștepții ar muri de foame”.\nGrigoriade spune că pariase cu un amic că Dinculescu va „marșa”, ba că\nera sigur că va refuza să citească telegrama ticluită.\nRâd așa de stupid, ca un detectiv neghiob, prost machiat.\n— Domnule, al dracului… strașnic tip. Știam și eu câteva de-ale lui, cu\nfemeile…\n— Ascultă și cu femeile una bună… Cunoscuse, spunea el, la o recepție\nla legație, o femeie splendidă. Și cum o cucerise e o poveste. Nu știu cum\nfăcuse rost de invitație la legație, se vede că era cunoscut din vremea când\navea parale, dar acum n-avea cămașă la frac. Ei bine, spunea că și-a făcut\nun plastron din carton, pe care a lipit hârtie albă de lux. Și așa, era printre\ncei mai bine. Îi trece prin cap să facă partenerului de vizavi, la cadril, o\nfarsă, dar să vezi ce farsă. Îi spune în șoaptă, în treacăt, în timpul dansului:\n„Încheie-te la pantaloni”. Bietul om să-i vie rău. Știi… Știi cum e fracul\ndesfăcut în față, nici vorbă să ducă mâna. Făcea fețe-fețe și-l treceau\nsudorile. După dans, când a văzut că și-a bătut doar joc de el, a vrut să facă\nscandal, dar s-a terminat cu bine și a râs toată lumea. Ei bine, domnule, îți\nvine să crezi? cu gluma asta a cucerit femeia… una din cele mai bine femei\nde la Paris, nevasta unui consilier de legație cu nume mare, foarte bogat.\nNimic nu mă interesează din flecăreala asta, mai mult pare-se ticluită din\nanecdote, dar ea îmi zugrăvește de minune tipul meu, care își făcea un ideal\ndin asemenea ispravă, și erau toate din bagajul admirației lui sincere. Mă",
  "gândesc în ce mocirlă te poate băga o femeie. Colonelul se amuza și el cu\nsimplitate, povestindu-le. Dar ardeam să vie la lucruri mai apropiate de\nmine.\n— A, eu știu o întâmplare a lui cu o femeie din București.\n— Stai-stai, că și asta e interesantă. Într-o zi, când femeia era la el în\ngarsonieră, și-l credea pe bărbatu-său plecat pentru trei zile la o conferință\ndiplomatică, nu știu unde, ea se hotărăște să rămână toată noaptea la\nGrigoriade, dar, pentru orice întâmplare, trimite acasă un plic desfăcut, ca\ndin partea celei mai bune prietene – Madeleine o chema, zice el – prin care\nasta o roagă să vie să doarmă la ea, că-i e urât singură, căci bărbatul ei e\nplecat. Și, sigură de această prietenă, cea mai bună a ei, nici nu o mai\nîntreabă măcar. Trimite biletul cu indicația printr-un comisionar, să spuie\ncameristei să-l puie chiar pe măsuța din dormitorul ei. Catastrofă. Bărbatul\nvine de dimineață de tot, îi face un scandal imens. Pasămite, el petrecuse\ntoată noaptea chiar cu „cea mai bună prietenă” a nevesti-și… Femeia,\nuluită, prinsă așa în cursă, se stăpânește, nu spune o vorbă și pleacă. Dar\ncum tipul vrea să divorțeze, ea își aduce aminte că mai are o prietenă,\nMadeleine, o roagă, o imploră pe ea și pe bărbatul ei să declare că ea a scris\nscrisoarea și, după destule peripeții, izbutesc să-l convingă și pe bărbat de\nacest lucru, că voia nebunul să strice casa.\nTot sufletul mi-a devenit alb ca pielița pe care o atinge termocauterul.\nÎmi închipui seria de complicități care s-au contractat pe socoteala mea. Cu\nAnișoara, cu bărbatu-său, cu servitoarea mea (ca să-mi puie scrisoarea la\nîndemână). Toți știau… și eu mă împăcasem convins și fericit.\nColonelul a mai povestit și alte isprăvi, dar eu n-am mai ascultat nimic.\nA trecut, nu știu când, la alte chestii, a vorbit despre consilii de coroană,\ndespre armament și altele. Nu auzeam decât tonul lui, urcând și coborând,\nca și liniile de întuneric de pe lături, fără să înțeleg nimic. Ca să nu prindă\nde veste, îi parodiam finalurile de frază.\n—… rege… răspicat… tată-său… „mie-mi trebuie un liceu militar”.\n— (scăzut) liceu militar… sigur…\n— săptămâni… Anglia… alb… patru sute de mii… îți vine să crezi?\n— (absent și mirat, cu vocea uscată) Extraordinar!\nSimțeam că nu voi mai apuca ziua de mâine. Dacă aș putea să mă întorc,\nși simțeam, material, că drumul vieții mele o ia acum pe o perspectivă de\njudecăți, ecouri de gazetă, ocnă. Că de pe acum nu mai sunt ce am fost.\nDacă nu mă întorc însă, înnebunesc. Tot ce era în mine căpătase o viață",
  "exasperată, ca și când un virus puternic rupsese țesuturi abia refăcute, îmi\ngonea sângele din organ în organ și-l izbea în creier, ca un puhoi în mal. Tot\nce fusese fericire, culoare și lumină înduioșată în trecutul iubirii mele, acum\ndeveneau motive de furie. Gândul că am „marșat” (vorba colonelului) făcea\nsă-mi fiarbă mai mult sângele. Din trecut îmi veneau unele peste altele, ca\npeisaje și momente diverse suprapuse în film, fragmente de scene, când\neram nebun de fericire și încredere. Avusesem îndoieli, care erau urmate și\nanulate de scene verificatoare oarecum. De atâtea ori în trecut avusesem\nbănuiala că eram înșelat, interpretând o serie de gesturi și momente într-un\nanumit sens. Dar privind altfel punctul de plecare, seria avea alt sens. Era\npe atunci un joc de alb și negru. O foaie era împărțită în romburi alăturate,\nalbe și negre. Uneori, când priveai, aveai impresia că sunt cuburi pline, cu\nmuchiile spre tine, dar alteori, aceleași romburi erau goluri cu muchii\nadâncite. Lucruri pe care le interpretasem într-un fel, le înțelegeam acum\naltfel. Când n-a vrut să plece la țară, când a vrut mai ales să vie de la țară,\ndeși el era acolo (eu am crezut atunci că o plictiseau toți și că vrea să fim\nnoi amândoi, acasă; iar acum înțeleg că probabil era geloasă și că se certase\ncu el), când mergeam la teatru, când nu și-a mai vorbit cu Anișoara, când mi\nse dădea și când nu mi se dădea. Pentru tot trecutul acesta, aș fi vrut acum o\nexplicație care să răsucească totul, o răfuială înnebunitoare.\nIntram, ca printr-o poartă, în Cheile Dâmbovicioarei, în spărtura cărora\nera întuneric răcoros și deplin, căci luna nu mai răzbătea. Erau luminate, ca\nde o candelă, numai sus de tot, amețitor, stâncile și muchiile de creastă cu\nbrazi singuratici. Pe tot drumul de la Rucăr, n-am întâlnit nici un trecător și\niată acum în defileu câțiva inși într-o căruță par diavoli, de neașteptat acolo.\nNe fac loc, oprind, dându-se la o parte, până în șivoiul urlător, de parcă ne\npândesc.\nDin cauza apei nu mai putem vorbi și tovarășul meu de drum tace și el.\nEu fac planul cum să reviu în sat, după ce mă despart de colonel, ca să mă\nîntorc la Câmpulung. Voi promite o avere vizitiului ca să întoarcă\nnumaidecât cu mine, până întâlnim altă trăsură. Pot să mă dea, dacă vor,\ndezertor. Până când nu s-a luminat încă de ziuă, trebuie să se hotărască, să\nse sfârșească totul. Restul pe lumea aceasta nu are nici o importanță.\nColonelul și-aprinde iar țigara și, la lumina roșiatică a chibritului, mă\nprivește lung.\n— Ce ai? Nu ți-e bine? Nu mai pleca la drum fără manta. Sau ia-ți cu\ndumneata și un veston mai gros.",
  "Îmi aduc aminte că dimineața trecusem pe același drum, uluit de soarele\nși de mirosul dimineții de munte, fierbând de nerăbdare să ajung mai\nrepede, căci îmi cerea să viu negreșit și gândeam că suferă fără mine. Ieri\ncredința asta că „suferă fără mine” îmi dădea o beție înduioșătoare, iar azi\namintirea acestei încrederi îmi provoacă greață, de mi se strâmbă buzele. Și,\ncum bate la un organism bolnav pulsul, cu atât mai tari erau zvâcnirile de\nsilă, cu cât mai vii fuseseră bucuriile.\nAh, mascarada când sărbătorisem doi ani de la căsătoria noastră.\nInvitasem la Flora, care era pe atunci cel mai căutat restaurant de petreceri,\npeste douăzeci de prieteni, perechi tinere, care duceau viață „mondenă”, de\nasemeni și câțiva colegi și fete care erau încă liberi. Eram fericit ca un\ncopil. I-am făcut ei dar un inel de preț, masa era încărcată de flori și\ncristaluri, s-a băut șampanie până în zorii zilei. Toți mă priveau cu duioșie și\noarecare invidie. Ah, aș vrea să cadă o stâncă din peretele ăsta al defileului,\nsă mă strivească, pentru că înțeleg că privirile erau mai mult de ironie,\npentru că desigur se vorbea de pe atunci de amorul nevesti-mi, pentru că,\nradios și înduioșat, jucam un rol nesfârșit ridicul. Va trebui să alerg în\nnoapte până or plesni caii, dar să-i găsesc culcați, alături pe sofa și să mă\nrăfuiesc cu ei.\nÎmi amintesc și de începutul toamnei, când era însărcinată și nu voia să\naibă copil, iar eu eram nebun de bucurie, îi sărutam, cu ochii în lacrimi,\nmâinile, o rugam să nu facă nelegiuirea de a înlătura, realizată, îmbrățișarea\nnoastră.\nPe patul alb înflorit, al sanatoriului, unde o dusese voința ei îndârjită,\nsărutam pe umeri, pe brațele albe, pe sâni, trupul care avea să-mi dea un\nsuflet din sufletul meu, smuls din femeia cea mai dragă. Ea nu vrea și eu\nțineam, făcând un exces de zel ridicul, să aibă un copil care probabil nu era\nal meu… Aș vrea să fiu biciuit până la sânge, să fiu călcat în picioare. Când\nea vrea să mă cruțe… căci al lui era desigur copilul… (de ce nu l-a avut din\nprimul an cu mine? pentru că o legătură cu un amant presupune imprudențe,\nacum înțeleg). Probabil că au început de când s-au cunoscut. Cu strângeri\nde mână prelungite, cu pipăiri pe sub masă, cu potriviri de vizite la prieteni\ncomuni…\n— Gheorghidiule, uite că am ajuns… Știi ce zic eu? Caii sunt obosiți\nrău, că au călcat azi peste șaizeci de kilometri, iar drumul în munte nu e\nlung, vreo cinci kilometri de la biserică, dar e greu, pieziș, șerpuiește pe\ncoastă numai. Rămâi până mâine la Dâmbovicioara. Găsești un pat, fie la",
  "batalion, fie la aprovizionare. Vorbești cu ofițerul de serviciu. Poate rămâi\nchiar la el. Ca să pleci singur în munte e pericol și de dihănii.\n— Domnule colonel, v-aș ruga… aș vrea să fiu încă în noaptea asta…\n— Băiete, sunt prăpădiți rău caii… Ce zici, Vasile?\n— Rău, domnule colonel… credeam că nu mai ajungem…\nTrăsura s-a oprit în fața unei prăvălii și coborâm amândoi.\n— Spune-i căpitanului Dimiu să fie cu băgare de seamă mâine, că-mi\nmiroase a inspecție… Nu știu ce vor cei de la corpul de armată. Dacă n-o fi\nnimic, poimâine să vii să-ți dau o permisie de trei zile, ca să-ți vezi nevasta\nla Câmpulung.\nCum mă despart de colonel, alerg după Vasile, într-o curte, în care a\nintrat, uruind de pietre, trăsura.\n— Ascultă, Vasile, ai zece poli de la mine dacă te întorci acum cu trăsura\nla Câmpulung.\n— Domnule sublocotenent…\n— Până la Rucăr, Vasile.\n— Domnule sublocotenent, nu merg caii…\n— Schimbă-i… ia alții…\n— Domnule sublocotenent, sunt caii regimentului… intru-n pușcărie…\n— Vasile, îți dau douăzeci de napoleoni… Poți cumpăra o pereche de cai\nde trăsură.\n— Domnule sublocotenent, asta e un fel de dezertare, mă nenorociți. Nu\nse poate… Mai bine merg să vă duc la domnul ofițer de serviciu.\n— Lasă-mă în pace.\nSunt acum singur în mijlocul cătunului de munte. De jur împrejur, culmi\ncu creste de piatră, înălțate drept, încălecate, cât poți întinde pe pământ\ngândul. Rupturi de stânci, șivoaie, păduri, prăpăstii, poteci întortocheate.\nLumina de lună dă peste tot o impresie dură de veșnicie. Și, la peste treizeci\nde kilometri, fără ca eu să pot ajunge acolo, pe un așternut molatic de sofa,\ntrupul nevesti-mi și al amantului ei, încolăcite ca ale pisicilor dormind…\nMai sunt două ore din noaptea asta, atât de eternă și calmă în afară, și cu\natâtea viziuni de sânge și întuneric în mine. M-am oprit să mă gândesc pe o\nbancă de mesteacăn, făcută de trupă ca să înfrumusețeze cantonamentul.\nÎnțeleg că nu voi mai putea fi la Câmpulung până în zori. Îmi spun că\ntrebuie, acum, când știu totul, să am tăria să aleg alt prilej. Dar nici pe loc\nnu pot sta până la ziuă. Trebuie să mă mișc. E în mine o fierbere de șerpi\nînnebuniți. Plec pe drumul din pădure spre cantonament. Ocolesc cimitirul",
  "cu mici cruci albe, neîngrădit parcă, așa pe coastă, las bisericuța cu turla\ngalbenă sub lună (de unde atâția morți aci?) și urc drumul lucrat de soldați,\ncare se deosebește greu. De la o vreme merg prin pădure, fără să mai văd\nnimic, fără să știu dacă luna a apus sau dacă e împiedicată de copacii deși să\nrăzbată până la mine. Urc mereu, repede, gâfâind și iar oprindu-mă. Când\nscap de întunericul pădurii, și întunericul dinafară a devenit apos parcă… E\nmai șters, se pregătesc zorile. Căsuța Ioanei, unde stau, e retrasă spre\nstânga, la vreo douăzeci de pași de frontieră. Dealtfel nu sunt zece case,\ntoate cu prispă, împrăștiate pe dâmburile acestea mici, acoperite cu pășune,\nși sunt mai curând legate de casele de dincolo decât cu cele din țara\nromânească. Acum e în jurul meu o ceață viorie, aproape violetă, ca în cel\nmai modernist tablou. Pe urmă, în stânga, aproape de cătun, Piatra Craiului,\ncare mi-a părut totdeauna – dominatoare cum e și singură – o imensă\ncatedrală de piatră violetă, începe să-și lumineze cu aur creasta cu șapte\nturnuri în linie.\nAlergarea asta de cinci kilometri, în urcuș, m-a istovit și mi-a făcut bine.\nMă trântesc pe patul acoperit cu pături, îmbrăcat, cu fața înfundată în pernă.\nTrupul, de la gât în jos, mi-e din pietroaie.\nA doua zi e numai soare alb și verdeață vie pretutindeni. Ceasul cu\nbrățară, de campanie, îmi arăta 11 și jumătate. Mi-e gura uscată, obrajii\nparcă scorojiți, ochii bombați în pleoape. Ocolesc cu gândul ce a fost ieri,\ncum aș ocoli o locuință contaminată. Dumitru, lung și zănatic lucrat, îmi\ntoarnă cu căldarea apă rece de mă răcoresc, gol până la brâu. Sunt un\nbolnav care a suferit tăieturi, injecții, masaje; acum mă simt mai bine, dar\ncred că orice gândire precisă mi-ar face rău, ca unui trup bandajat o atingere\nsau o mișcare greșită. Trec peste comicăria de tranșee care îmi înconjoară\ncasa ca o potcoavă și cobor în vatra taberei, unde sunt bordeiele trupei.\n— Don sublocotenent…\n— Ce e, mă țigane?\n— Don sublocotenent, trăi-v-ar Dumnezeu… faceți ceva și cu mine…\n— De… mă!\n— Dați-mi drumul de aci…\n— De, mă Vărarule, știu eu? n-ai văzut ce a spus domnul căpitan? Să\nvedem ce mai zice și azi.\nVăraru, țigan ca de patruzeci de ani, pletos și cu mustața ca vrabia,\nneagră, a fost încorporat, mi se pare, mai mult în glumă. L-o fi întâlnit",
  "vreun ofițer, l-a întrebat dacă a făcut armata și l-a adus la regiment. Nimeni\nnu prea știe cum a ajuns la compania noastră.\n— Don sublocotenent, să trăiți, am trei copilași, n-au ce să mănânce.\nAșa sunt, și arată cu palma de la pământ.\n— Să-mi spui când o fi domnul căpitan.\nSublocotenenții Haranoiu și Mitică Rădulescu sunt mirați când mă văd.\n— Dar era vorba să fii la Rucăr, dragă…?\nLe spun că m-a întors colonelul și că se așteaptă o inspecție.\nAu amândoi „alpenstockuri” frumos lucrate de către ordonanțe și acum\nsunt cam la plimbare în dimineața asta însorită. Plutonierul Neagu ne iese\nînainte și ne invită pe toți la singular:\n— Domnule sublocotenent, poftiți și dumneavoastră.\n— Unde, Neagule?\n— La compania a 12-a. Au prins soldații niște iepuri azi-noapte și am\nfăcut și noi o mică petrecere… Mâine e ziua lui Marin Dumitru, plotonierul\nde la a 12-a. Poftiți să luați o gustare.\nSub un umbrar de crăci și frunze, e o adevărată cârciumă. Au un\nviolonist și un diblar, care cântă și din gură. Mai întâlnim și alți ofițeri, care\ngustă cu condescendență de pe farfurioarele cu friptură și din paharele\ngroase, aburoase, cu vin roz. Un plutonier se apropie de mine.\n— Domnule sublocotenent, ce ziceți? când om pleca de aici?\n— De, mă Vasile, știu eu… Văd că nu e rău nici aici, și arăt cu privirea\ncârciuma.\n— Domnule sublocotenent, avem și noi neveste și copii.\nO durere amorțită mă înjunghie între coaste, dar lăutarii cântă mereu.\nCând, dau iar cu ochii de Văraru.\n— Domnule căpitan, ce facem cu Văraru ăsta?… Îl mai ținem?\nVăraru a priceput și se apropie, spre bucuria ofițerilor, pe care-i amuză\nnesfârșit cu răspunsurile lui nemilitărești.\n— Ce, mă, vrei să pleci? Tu nu vezi ce tânăr și voinic ești?\n— Nu sunt, domn căpitan, să trăiți… Sunt bătut de Dumnezeu, și e gata\nsă ne arate o hernie, în hohotele de râs ale tuturor.\n— Te facem capural, mă Vărarule, încearcă unul să-l parodieze… Când\nte-oi duce acasă, se sperie țiganii tăi.\n— Mă faceți… păcatele mele… că eu n-am făcut militărie… nu știu\nnimic.\n— Ascultă Vărarule, cum îl cheamă pe rege?",
  "Văraru nu poate pronunța niciodată „Ferdinand” și acum refuză,\nizmenindu-se ca o fată:\n— Da lăsați-mă, dom locotenent… Că dacă nu-s militar…\nOfițerul se înfurie:\n— Ia ascultă, mă țigane, ce? noi glumim aici?… ei, al dracului: „drepți”!\nLa strigătul crispat al ofițerului, omul îngheață, luând o poziție aproape\nsoldățească, pe urmă comanda tună: Culcat… drepți, culcat… drepți. Și\nVăraru se trântește și se ridică de la pământ în măsura comandei, ca o\nbroască automată.\n— Văraru, cum îl cheamă pe majestatea-sa regele?\nPrăpădit rău, răspunde din suflet și fără să privească pe nimeni:\n— Să trăiți, pe domnul… rege îl cheamă Lisandru.\nE un hohot general de râs. Cel mai frumos nume i se pare lui Văraru\nacesta de Lisandru și-l dă bucuros regelui, când nu poate ști numele\nadevărat.\n— Cum Lisandru, mă? Vezi că la noapte faci trei schimburi de planton.\n— Îl cheamă pe regele… pe regele, îl cheamă „don colonel Lupașcu…”\nstrigă disperat Văraru de frica serviciului.\nE singurul nume oficial pe care l-a putut reține și-l dă în extremis tuturor\npentru că probabil socoate că, fiind cel mai înalt, e cel mai aproape de al\nregelui, dar pare că știe că nu e chiar al regelui.\n— Domnule căpitan, dar în definitiv ce facem cu el?\n— Eu știu? să-i dăm drumul… Dar n-are nici un fel de act… nu poate\ndovedi că a trecut de treizeci de ani…\nÎl ținem să-l facem lăutar.\nIntervine camaradul Popescu, flăcăul, surâzând:\n— Dă-l dracului, domnule căpitan, că are patruzeci de ani bătuți. Și nici\nnu știe să cânte, că e lăieț pădurar.\nCăpitanul ne asigură că mâine-poimâine îi dăm drumul.\n— Gheorghidiule, un bilet de la amicul tău Lajos. Toți camarazii\nurmăresc cu interes prietenia mea cu ofițerul ungur, care comandă compania\nde acoperire a vămii.\nMă invită, ca de obicei duminica și sărbătoarea, pentru după-masă, către\nora patru, la o partidă de popice și de halbe de bere, cu vameșul lor, cu\nvameșul nostru, cu polițaiul de frontieră și cocoanele lor. Sunt petreceri\ninimoase, cu râs mult, cu glume strașnice. Căpitanul mă sfătuiește, cu o",
  "autoritate potolită, să renunț azi la această petrecere. „Să treacă inspecția\nasta.”\nAre dreptate. Am azi mult mai multă nevoie să stau liniștit. Fraza „să\ntreacă inspecția asta” răsună iar cu ecouri, în golul gândurilor mele. Dacă\n„mâine” e trecut?… Simt un fel de creștere dureroasă în mine, de parcă m-\naș ridica în vârful picioarelor.\nDupă masa de la popotă, pe potecă, peste tranșee, mă duc să mă culc\nacasă. Dar cum rămân singur între pereți, se redeșteaptă în mine gândurile\nca stafiile. Dacă Grigoriade pleacă luni dimineața, nu voi mai putea avea\nniciodată acea certitudine, care singură ar pune capăt – într-un fel sau altul –\niadului sufletesc în care mă zbucium. Gândul plecării, cu fiecare ipoteză\nnouă, se încinge în mine ca un foc. Îngrozit, mă scol din pat și hotărăsc să\nmă duc la prieteni. Sunt doi sublocotenenți, care locuiesc amândoi într-o\nodaie mare cu două paturi. Joacă domino. S-au dezbrăcat de vestoane, și-au\nscos bocancii. Se păcălesc unul pe altul și jubilează zgomotos. Intru și eu al\ntreilea. Fac sforțări disperate să mă angrenez jocului și dispoziției\ncamarazilor mei. Haranoiu își așează plăcile.\n— Să știți că dacă vă bat în partida asta, am noroc. Mi-aprobă colonelul\nmutarea de la a II-a… Scap de Corabu.\nCăpitanul Corabu, cum am spus, e spaima regimentului. Are o figură de\ninchizitor tânăr, cu fața osoasă, cu mustața tunsă scurt, neagră. Și-a\nînnebunit oamenii și ofițerii cu severitatea lui, chiar comandantul „cel\nmare” al regimentului, speriat de atâta disciplină, a scris că socoate că\nprimul glonț al companiei a II-a va fi pentru comandantul ei. În batalionul\nnostru de oameni cumsecade și necăjiți, cum ne erau toți ofițerii, de păreau\nmai curând niște dascăli provinciali cu ticuri și nevoi, Corabu era militar cu\nstudii severe la Viena.\n— Eu sunt mai generos, adaugă Săvulescu. Dacă voi câștiga, la sfârșitul\nlunii ne schimbă de pe frontieră… Mergem la R…, dansăm la iarnă și ne\nrevedem damele, fraților.\nDar eu? Ce caut eu cu exasperatele mele complicații în această lume? Eu\nce să doresc, ce să izbândesc eu, dacă voi termina cel dintâi plăcile albe, cu\njumătăți și puncte negre?\nCătre patru după-amiază năvăli în odaie un gradat, care luă speriat\ndrepți:\n— Trăiți, domnule sublocotenent… Poftiți jos în tabără.\n— Toată lumea, mă băiete? Ori numai a 11-a?",
  "— Toată lumea. E ordin să echipăm oamenii și să ridicăm posturile de\npe frontieră.\nÎncremenim cu toții.\n— Să ridicăm posturile, băiete?\n— Așa e ordin… până într-un ceas să fim gata. Au și început să se adune\ndomnii ofițeri jos.\nSăvulescu a început să chiuie… să facă tumbe în așternutul patului:\n— La R…, fraților… ne revedem damele.\nChiuie și urlă, Haranoiu nu-și găsește, de zorit ce e, bocancii.\n— Mă băieți, dar dacă o fi război? întreb eu bănuitor.\n— Ce război, Gheorghidiule băiete, ce război? Ar fi venit ordin să\nretragem posturile de pe frontieră? sau dimpotrivă să le întărim? Acasă,\nbăiete… Mergem la R…\nCoborâm în vâlcea, peste garduri și fânețuri, ca nebunii. Jos în vatra\ntaberei, între bordeie, e mare mișcare. Ofițerii de la celelalte companii sunt\nnedumeriți. Aflăm un lucru nou: e ordin să se împartă muniția de război pe\noameni.\n— Ce-are a face, explică unul. E mai ușor de transportat așa, împărțită.\nE o lumină de după-amiază duminicală, cu soare care pare și el mai\ncurând la plimbare decât la lucru.\nOrișan scoate o foaie de ziar, scrisă numai pe o față, cu litere negre\nenorme. E o ediție specială: Mâine la ora cinci după-amiază e convocat un\nconsiliu de coroană.\nRăsuflăm ușurați… vom pleca de aci.\nÎn timpul acesta, depozitele se împart pe spinarea oamenilor.\n— Să știți că s-a hotărât neutralitatea definitivă… Se retrag toate trupele.\nUite pe căpitanul Dimiu.\nPe potecă, greoaie și masivă, silueta verzuie a comandantului de batalion\nse desenează ca a unui uriaș tihnit.\n— Hai să vedem ce e, că vine de la regiment.\nȘi-l întâmpinăm în grup, încă înainte de a coborî ca un cioban pe coastă.\nScoate chipiul, se șterge de nădușeală și pe mustața plină, blondă, și\napoi, cu mai multă spaimă decât solemnitate:\n— Domnilor, e război… și m-a făcut maior. Ne arată pe umeri galonul\nlat. Acum stați jos, aici pe iarbă, să vă dictez ordinul de luptă, și iar, mânios,\ncătre un soldat care ascultă încremenit: Ce e, mă? du-te-n mă-ta de-aici…\nNimeni nu spune o vorbă. Noul maior reia, după ce ne-am așezat:",
  "— Domnilor, vă atrag luarea-aminte că e ordin de război… nu de\nmanevre, ca altădată.\nPrecizarea e de prisos. Cu picioarele înmuiate, ne-am înghesuit alături\npe iarbă. A scos din buzunar un carnet și dictează:\n— La ora 5 adunarea batalionului pe compănii, jos în tabără.\nLa ora 51/2 se împart efectele de mobilizare.\nLa ora 53/4 se împart, de fiecare om, două sute de cartușe de război.\nLa ora 6 batalionul III se pune în coloană de marș cu direcția satul\nDâmbovicioara, spre regiment.\nXX se încolonează pe șoseaua Vama Giuvala, în ordinea următoare:\nBatalionul III cu compăniile în ordine 9, 10, 12.\nBatalionul II cu compăniile în ordine 5, 6, 7, 8.\nCompania 9 constituie avangarda regimentului.\nCompania 11 la dispoziția brigăzii.\nLa ora 8 p.m. regimentul se pune în mișcare cu direcția Vama Giuvala.”\nScriu, lungit în iarbă, acest întâi ordin de luptă al armatei române în\nrăzboiul cel mare, pe o carte poștală, cu colțurile răsucite, luată cu cine știe\nce gând, singurul petic de hârtie pe care-l am. Mă gândesc cui să o trimit\nmai târziu și mi se face în suflet un gol cât lumea, neașteptat. Peisajul\nmuntos are acum sectoare de umbre lungi crepusculare și de soare viu.\nMaiorul face un efort de concentrare:\n— Cine comandă plotonul I de la a 9-a?\nCineva dă numele meu și mi se pare că nu mai e al meu.\n— Gheorghidiule, ai să fii diseară vârful avangardei; știi să te desfășori?\nSă-ți alegi oameni zdraveni de patrulă. Domnilor, alegeți din vreme\npatrulele de siguranță pe flancuri. Și acum, vă rog, treceți la executare…\nDumnezeu să ne ajute.\nCamil Petrescu.",
  "CARTEA A DOUA\nÎntâia noapte de război\nTimp de o oră e în tabără o învălmășeală de neînchipuit. Plutonierii\nmajori se împart în zece, aleargă de colo până colo, înjură, strigă, aruncă\nefectele de tot soiul în brațele oamenilor. Mi se pare că totul merge însă\nprea încet, că nimeni nu va fi gata la ora ordonată. O parte din oameni s-au\naliniat pe companii în fața bordeielor și primesc, răcniți pe nume de gradați,\nbocanci. Unii încearcă o veselie străpezită, la care alții surâd ca niște\nbolnavi. Gândul că la ora opt seara deschid focul, că în două ore, care totuși\nvor trece, așa cum au trecut de atâtea ori în viața mea, cum au trecut când\nașteptam într-o gară, când așteptam la birou, cum aștepți după-amiaza o\nvizită, mă sfârșește ca o febră uscată. Faptul că voi năvăli, ca în cărțile de\ncitire, împotriva unor tranșee înțesate de armată dușmană, că voi fi sub\nbaraje de artilerie, mă uluiește, pare scris de o mână nevăzută.\nDe patruzeci de ani n-a mai fost război, cărțile de citire s-au oprit la\npagina de la 77 și acum eu deschid focul. Mi se pare asta una dintre acele\ncoincidențe ciudate, mari cât un orizont.\nOfițerii sunt toți mult mai tăcuți decât trupa. Căpitanul Floroiu, mic,\nblond, cu fața lui îmbătrânită înainte de vreme, mă îndeamnă să las oamenii\nîn grija plutonierilor și să-mi fac bagajele.\nMi se pare o enormitate, ceva absolut fără sens.\nBagajele? Mai am eu nevoie de bagaje? Dar după primele cinci minute\nde luptă, voi mai fi oare în viață?\n— Nu se știe, cine are zile scapă.\n— Domnule căpitan, voi scăpa la opt și cinci, la nouă, voi trăi poate\npână la ora zece diseară… Dar crezi că vom mai vedea noi soarele de\nmâine?\nTace înfiorat de gânduri și, pe urmă:\n— Scrie vreo scrisoare, și își urmează ața gândului din el.\nCui să scriu? Toți ai mei s-au depărtat în clipa asta, efectiv, la zecile și\nsutele de kilometri unde sunt. Nu-i voi mai vedea niciodată, ca pe locuitorii\nNorvegiei, ai Perului, ai Sidneyului, despre care știu că există totuși.\nÎmi arde întreg corpul, e un neastâmpăr al trupului care contrastează cu\nliniștea și egalitatea imensă a gândurilor mele. Nu mai pot sta în loc,",
  "bănuind că diseară nu vom putea fi gata. Mă voi duce și-acasă, în odăița\nmea, căci, deși sunt înfrigurat și grăbit, n-am ce face.\nÎn fața casei, Ioana cu cei doi copilași ai ei s-au rânduit ca la intrarea în\nbiserică, iar micuții îmi strigă cu mânuțele căzute jos, cu glas înlăcrimat:\n— Să trăiți, domnule…\nÎncremenesc: „Să trăiesc?” Ce sens de început de veac are vorba asta\nacum…?\nCum o să trăiesc diseară prin focuri de infanterie, prin lupte de baionetă,\nprin sute de explozii de obuze? Le dau bani și ei îmi sărută mâna, aci în\nmunte, în asfințitul soarelui de vară. Niciodată n-am acceptat dovezi de\nacestea de respect și prietenie. M-au jignit, dar acum îi strâng la piept pe\ncopiii aceștia, ca pe niște pui de pasăre.\n— Dumitre, pune tot ce avem în lada de bagaje. Bagă de seamă!\n— Am și încărcat lada, don sublocotenent.\nS-a iscat parcă, străin de mine, un fluid care îmi ia înainte, oriunde merg.\nDoar la cincizeci de pași, dincolo, la ei nici un semn. E tot duminică și\ndupă-amiază goală și leneșă care stă în loc.\n—… dar au mai rămas lucruri… Ce facem cu ele?\n— Lasă-le Ioanei aici.\n— Nu puneți bocancii? Cum o să rămâneți așa?\nSunt îmbrăcat în aceeași bluză ușoară, pantaloni de raitcort și ghete de\nșevro subțire, cu moletiere.\nCum am fost ieri la Câmpulung.\n— Nu, Dumitre, rămân așa. Până la ora zece e destul și așa… Îmi\nfulgeră o clipă prin minte să fug la Câmpulung, să am o explicație cu\nnevastă-mea. Risc cel mult să fiu împușcat… Tot voi muri la noapte…\nCe să-mi explice? Ce importanță mai au pentru mine lămuririle ei? Tot\nce a fost aseară, absolut tot, e parcă numai văzut și înțeles de mine, nu și\nsimțit, așa cum anestezia locală te lasă să vezi toată operația, să simți\nizbitura și tăietura bisturiului, dar să nu ai nici o durere. Din oamenii aceia,\ndin lumea lor cu bucurii și deznădejdi, cu permise și aniversări, care era și\nlumea mea, m-am desprins odată cu camarazii mei – ca pe un vas nevăzut.\nDe câteva zeci de minute, o parte dintre noi suntem morți, efectiv în starea\nunor condamnați cărora li s-a respins cererea de grațiere, în ajun.\nAcum oamenii de aici, blestemații în uniformă, îmi sunt singurii aproape\nși sunt mai aproape de ei decât de mama și de surorile mele.",
  "Orgoliului meu i se pune acum, dealtfel, și o altă problemă. Nu pot să\ndezertez, căci, mai ales, n-aș vrea să existe pe lume o experiență definitivă,\nca aceea pe care o voi face, de la care să lipsesc, mai exact, să lipsească ea\ndin întregul meu sufletesc. Ar avea față de mine, cei care au fost acolo, o\nsuperioritate, care mi se pare inacceptabilă. Ar constitui pentru mine o\nlimitare. Îmi putusem permite atâtea gesturi până acum, pentru că aveam un\nmotiv și o scuză: căutam o verificare și o identificare a eului meu. Cu un eu\nlimitat, în infinitul lumii, nici un punct de vedere, nici o stabilire de\nraporturi nu mai era posibilă și deci nici o putință de realizare sufletească. O\nasemenea carență, de nereparat, ar fi fost și o descalificare. Conștiința mea\nîmi permitea aseară să ucid, să mă judec deasupra legilor, pentru că nu\naveam să-mi reproșez, în sistemul meu sufletesc, nimic, dar tocmai de aceea\nnu-mi permite lașitatea de a evita un pericol, pe care soldații cei mulți nu-l\nputeau evita. Lipsit de orice talent, în lumea asta muritoare, fără să cred în\nDumnezeu, nu m-aș fi putut realiza – și am încercat-o – decât într-o\ndragoste absolută. M-am înșelat o dată, aș mai putea încă încerca, din nou,\nde aceea nu vreau să fiu scăzut, de la început chiar, față de femei, prin nici o\nlipsă în organismul sufletesc.\nMă grăbesc spre magazia de armament să număr cartușele, dar e de\nprisos, căci debandada e din cale afară de mare. Impresia asta de improvizat\nîmi dă o neliniște de panică. Alerg fără rost în toate părțile, în bâlciul ăsta de\noameni, care diseară vor juca, fiecare în parte, tragedia pe care era s-o joc\ndoar eu aseară.\nDoi soldați de la aprovizionare umblă, de colo până colo, pe cărăruie, cu\ncâte un sfert de bou pe umeri.\n— Domnule sublocotenent, ce facem cu carnea asta?\nRâd galben.\n— Cine mai vrea să mănânce, mă?… Cine o să aibă chef de mâncare\nmâine, chiar dintre cei ce vor mai trăi?\n— Dom sublocotenent, dar ce să facem cu ea?\n— Aruncați-o.\nSe întunecă înfiripat și timpul trece fără ca nimeni și nimic să-l poată\nopri. Îmi ard buzele.\nÎn odăița popotei, comandantul companiei, cu ceilalți doi ofițeri de la\ncompanie, iau ca gustare chiftele prăjite (gătite, în gândul celui ce le-a\nfrământat acum o oră, pentru altfel de oameni și altă seară) și câte un pahar\nde vin.",
  "— Ia și dumneata ceva… mai prindem nițică inimă. Și… cine știe ce se\nmai întâmplă diseară.\nNu simt nici o nevoie, nici o dorință, și orice încercare, fie și de a mânca\nnumai, ar strica plinul unui cerc.\n— Cât e ceasul?\nȘi întrebarea halucinantă, acum, parcă picură în suflet.\n— Șase fără cinci. Mai sunt cinci minute.\n— La companie.\nÎncep șuierături, oamenii se încolonează cu zgomot de bidoane, arme și\nlopeți. Încă mai sunt strigăte: „Niculae Fira… Niculae Fira… vino de ia\nmantaua lui domn plotonier major”. Înserarea abate și pe cei care mai\nfăceau glume. Coborâm șchiopătând pe alt drum, un drum de bolovani,\ndecât cel străbătut de mine aseară. Nimeni nu mai scoate o vorbă. Jos ne\nașteaptă celălalt batalion, gata încolonat. Sunt peste toată valea, în înserare,\nnumai grămezi și siluete mute de soldați, ca o turmă cenușie.\nMă cheamă colonelul, care a rămas comandant titular al regimentului.\nCaută să-și stăpânească dezarticularea, prin formule reglementare. Sunt de\nfață și cea mai mare parte din ofițeri.\n— Va să zică ești vârful avangărzii? Auz că te cunoști cu comandantul\ncompaniei din vamă. Uite ce faci.\nMi se pare de necrezut că mie mi se spune asta.\n— Trimiți doi oameni ca să se apropie de bara vărgată… grănicerul\nnostru va cere foc finanțului ungur. În clipa aceea, cei doi oameni sar la el și\nîi pun baionetele în dreptul gâtului, strigându-i să tacă. Dacă țipă, îl\nstrăpung.\n— Dar dacă…\n— Taci. Locotenentul locuiește la vamă? nu? Cu patru oameni pătrunzi\nla el, cu armele întinse, și-i explici că s-a declarat războiul, că nu-i facem\nnimic dacă se predă. Ceilalți oameni năvălesc în cazarmă, apoi. Și, către\ncăpitanul Floroiu: Dumneata, firește, vii imediat după el și înconjuri\ncazarma.\nPornim. Din cauza muntelui, s-a întunecat de tot. Ajung în șoseaua cea\nmare, cu regimentul după mine, și mă opresc. Un ofițer de legătură îmi\nspune că s-a contramandat ordinul, că va trece înainte regimentul XR, vecin\nde brigadă.\nÎncerc să pun orânduială între oamenii care se grămădesc unii într-alții.\n— Cum te cheamă, băiete?",
  "Mormăie ceva zdruncinat, de neînțeles.\n— Dar tu cine ești…? în ce grupă ești?\n— Nu… nu… eu… să…\nAu trupuri de găini, moi. Îi mișc cu mâna din loc în loc și rămân unde îi\npun, sleiți. Dealtminteri și vocile ofițerilor parcă șchioapătă. În jurul nostru,\ndincolo de cei cinci pași până unde vedem, cine știe ce prăpăstii de moarte,\nce scene de bestialitate, ascunde noaptea asta, atât de neagră că nu se poate\ndeosebi nici o siluetă măcar. N-or fi început alții lupta? Dac-au pornit în\nacelași timp cu noi, și ei, din întuneric?\nSunt fericit că nu mai atac cel dintâi și mă trântesc jos în iarba caldă încă\nde soare.\nMă gândesc la măcelul care va fi peste 30-40 de minute. Cranii\nsfărâmate de paturi de armă, trupuri străpunse și prăbușite sub picioarele\ncelor care vin din urmă. Facle și urlete. Explozii de obuze care să doboare\nrânduri întregi. Știu că voi muri, dar mă întreb dacă voi putea îndura fizic\nrana care-mi va sfâșia trupul. Și un gând stăruie, plutind peste toate, ca o\nîntrebare: pentru mine anume cum va fi? glonț… baionetă sau explozie de\nobuz?\n„XX înainte…!” E o poruncă venită din om în om. Ridic oamenii ca pe\nbolnavi și pornim pe șoseaua care nu se mai vede albă. Singura apărare în\nnoapte îmi sunt tovarășii, suntem ca niște călători atacați de lupi și trebuie\nsă ne apărăm spate în spate, căci oriunde, de jur împrejur, e moartea de fier\nși gloanțe. În clipa asta încă, putem fi surprinși. Regulamentul cere patrule\nla câteva sute de metri pe dreapta și pe stânga. Numesc oamenii, dar nimeni\nnu se desprinde. Alerg și îi zgudui, trimițându-i în noapte, dar nu se duc,\nsleiți, decât trei pași și continuă să meargă apoi târât, alături de noi.\nRenunț… Fie ce-o fi.\nÎntr-un tablou străin, în golul minții, văd în clipa asta limpede și departe\nde ai mei pe nevastă-mea, amantul ei, dar n-am timp să mă opresc, să-l\nfixez, ca să privesc. Bucuriile și minciunile lor sunt puerile față de oamenii\naceștia, dintre care unii vor muri peste zece, cincisprezece minute, alții\nmâine, poimâine, săptămâna viitoare. Dintr-o dată, din noaptea dinaintea\nnoastră, unde e viață și mișcare cu oameni, din care noi nu vedem și nu știm\nnimic, ca o solie dintr-un gol, din bezna unei odăi întunecate, s-aude o\nrăpăială de focuri plesnite de armă. E singură în tot cuprinsul lumii. E\noriginară ca întâiul om pe pământ și nu o voi uita până la sfârșitul vieții,",
  "niciodată. Parcă o morișcă mare, de Moși, s-a învârtit repede, dar sunetul,\nmă întreb, la ce corespunde în noapte, acolo, cine a tras, cine a căzut?\nZarurile au fost aruncate.\nCompania și, bănuiesc, tot regimentul s-a întors răsucit în loc, de\nspaimă, și oamenii sunt gata de fugă. Urlu scos din minți la gândul goanei\nnebune, care ar fi mai rea ca moartea: „Pe loc, stați pe loc!”\nSe opresc toți, sfârșiți, căci nu au voința să fugă și după câteva clipe\nreluăm marșul, târât ca după mort.\nIdentific, după dâmb și după ocolul șoselei, locul unde suntem. Fac\nsocoteala aproximativă și găsesc că avangarda regimentului XR a trecut\nsigur dincolo de vamă. Așadar, evenimentul s-a consumat. Întâmplarea de\nvorbe și cărți a devenit piatră, stofă, aramă, o noapte anume. Am trecut\ndincolo, peste linia punctată, pe care am desenat-o zece ani în școală.\n— Uitați… uitați…\nDinainte vine între două santinele, cu armele îndreptate spre el, un\nprizonier (nu mai încape îndoială). E plutonierul Bela Kiss, îl cunosc acum\ndupă pantalonii de dril alb.\nIată deci întâiul prizonier în acest război la care iau parte. Oamenii și-au\nmai revenit puțin. Seara de cenușă oarbă a devenit întuneric străveziu.\nTrecem și noi prin vamă. Bara e ruptă, jos lângă ea e un mort. Un rănit e\nsprijinit pe genunchi de către un soldat.\n— Ce-a fost, camarade? întreb în treacăt.\n— O luptă scurtă… domnul colonel P.B. e rănit de moarte. Uite-l.\nAflu ceva mai târziu că, în momentul când a fost somată, santinela\nungurească a țipat, locotenentul Sigismund Lajos a ieșit în prag, a tras cu\nrevolverul în direcția grupului, așa, în noapte, și glonțul lui a nimerit în cap\npe colonel, care venise în fruntea avangărzii. Pe urmă, după un schimb de\nfocuri, ungurii au fugit cu toții. Asta exista adineauri în noaptea neagră și\nnoi nu vedeam nimic, ca și când n-ar fi fost așa: cum nu văd nimic, de pildă,\nvizitatorii într-un simplu parc comunal. Mi se comunică din urmă că\nregimentul XR a luat-o la dreapta, că nu mai am pe nimeni înaintea mea, de\nparcă s-ar fi dat la o parte o perdea, și deci să mă desfășor în avangardă. E o\nimposibilitate. Iau o distanță la o sută, două de metri înaintea companiei,\ndar patrulele nu se duc la mai mult de zece pași de mine.\nSunt înaintea tuturor milioanelor din neamul meu; în fața mea cu o\nșosea, cu garduri, cu întuneric și cu moartea plutind în toate.\nAvem de la începutul serii toți baionetele la armă și formația de luptă.",
  "Ordinul e să cercetăm tot ce întâlnim în cale. Mergem destul de încet,\ndibuit, și cei din fața mea sunt ca umbre închegate din întuneric. Ne\nașteptăm la un atac scurt, prin surprindere.\nÎntâlnim după un timp o casă pe stânga… are curte, cu gard înalt, iar\nînăuntru se văd lumini. Ne oprim, dau ordin oamenilor din față să sară peste\ngardul înalt, dar nu se mișcă nimeni. Sar eu ulucile, încurcându-mă în sabie,\nși atunci vin și ei după mine. În casa cu două odăi, în dreapta și în stânga,\nsunt aprinse zeci de lumânări ca la mort și o româncă, nouă parcă, se\nînchină speriată. Cinci-șase copii stau lungiți pe jos. Îi întreb dacă au fost\nunguri, unde sunt, iau trei-patru lumânări în buzunar și pornim mai departe.\nOrdin din urmă vine să căutăm o călăuză.\nIată altă casă. E moartă și ghemuită în întuneric toată. Batem în poartă.\nO femeie ne lămurește că au fost ungurii chiar la ei, dar au fugit, lăsând în\ngrabă, în bătătură, tot ce-au avut.\nPe prispă e o arătare de om.\n— E bărbatul dumitale?\n— Da, e bărbatul meu, dar e beteag, de aceea l-or fi lăsat.\n— Nu-i nimic, merge cu noi, îl luăm călăuză.\nE cu pantaloni albi, cu cămașă aspră, țăran de ai noștri, și opunerea lui\ndeznădăjduită nici nu ne întârzie măcar. Îl luăm și pornim înainte.\nÎntunericul s-a făcut mai omenesc. Mă uit la ceas, e aproape zece seara.\nAșadar, au trecut cele două ore – așa au fost – și suprapuse imaginii mele\ndinainte sunt surprinzătoare prin golul lor.\nUn pod, despre care știm că e minat. Ne oprim. Ordin din urmă iar, să\ntreacă o grupă neapărat și fără întârziere. Oamenii șovăie, firește…\n— Bine, atunci trec eu.\n— Trec și eu, dom sublocotenent.\nE ordonanța mea…\n— Și eu.\nE caporalul Nicolae Zamfir.\nTrecem toți și nu se întâmplă nimic (tocmai a doua zi a sărit, sub o\ncăruță).\nO pădure mijită, mai mult ghicită, de o parte și de alta a drumului, ne dă\nun soi de atenție crispată, dar după ce trecem de ea și ocolim un bot de deal,\nmereu cu baionetele înfipte în întuneric, priveliștea se deschide larg de tot,\nimensă, fantastică, de parcă suntem în pragul altei lumi. Totul coboară ca\nînspre o vale dulce și vederea e înlesnită de zecile de focuri uriașe care ard",
  "pretutindeni. Cât ajungi cu ochii, case ard cu vâlvătăi care luminează ca\nniște înalte torțe. Ținutul Branului întreg, înconjurat de munți, apare astfel,\ncu drumurile lui, cu sate, biserici, grupuri de copaci care nu pot fugi de\nîmbrățișarea focului. Sublocotenentul Orișan vine din urmă să privească și\nel ridicarea și căderea flăcărilor, care înalță și coboară cerul. Ard și\nnumeroase șire de paie, anume, se vede, ca să le lumineze lor – celor\nascunși în întuneric, așezați cine știe cum – venirea noastră. Voi pricepe mai\ntârziu că întunericul e de neîndurat în război, pentru toată lumea. Oamenii\ns-au mai dezghețat. Frumusețea priveliștii și gândul că, oricum, moartea nu\nvine din întuneric, de la doi pași, ca ăl necurat, că dușmanul e abia jos în\nvale, că nu e o chestie de secunde, iar clipa nu e definitivă, ne mai liniștește\npuțin. Pornim cu mai mult curaj, mai repede la vale, pe șoseaua de acum\nalbă.\nDar când ne apropiem de Bran, vedem cu spaimă că înspre noi\nînaintează, plutind larg, un vultur uriaș de foc, pe care nu-l poți privi, ca pe\ndiscul soarelui. Batalionul întreg s-a trântit îngrozit în șanțurile șoselei și\nașteaptă sfârșitul lumii. Că s-a speriat e din pricină că la regiment nimeni nu\nne-a arătat ce e o rachetă, iar că s-a trântit în șanț a fost mișcarea cea mai\nindicată.\nÎncepe o răpăială de focuri care crește și descrește, ca și când ar fi pe un\nportativ în spațiu.\nÎnaintăm iar, când iată că pe șosea apar în lămurirea focului siluete\nomenești. În asemenea împrejurări toate siluetele sunt de dușmani. Ne\napropiem și vedem totuși că sunt soldați din regimentul XR, care a pătruns\nîn Bran ocolind și dă o luptă de stradă. Ne oprim în lumina ca ziua, chiar în\nmarginea târgului. Sunt atât de prins de belșugul de vederi și de senzații\ndinafară, că nu am timp să-mi mai simt sufletul. Acum știu cum va fi. Mă\nuit la ceas, e miezul nopții. Răpăiala de focuri amuțește din când în când, pe\nurmă crește, dar nu se coboară niciodată de tot, ci urcă și scade capricios ca\nțâșnirea și jocul apei din avuzul în soare. Trage cineva din noapte în noi și\naud primele gloanțe trecându-mi pe la ureche. Sunt ei, întâia dată de față.\nVoi ști mai târziu că toate gloanțele, mieunând, trec pe la ureche. Oamenii\nse aruncă disperați în șanțurile șoselei. Vâră numai capetele sub podețele\ndin dreptul cbselor, lăsând trupurile afară, ca niște struți. Îi strig pe nume pe\ncâțiva din ei, dar e de prisos. Rămân în picioare pe șosea ca să le arăt că nu\ne nimic, cum gustă părinții din doctorie, ca să încurajeze copiii s-o ia. Dar\ndoctoria e o noutate și fac o sforțare, căptușită. Gloanțele, e drept, vin rare,",
  "și lovesc rupând din copaci, în praful din șosea, în gardul cbselor vechi care\nplesnește rupându-se zgomotos.\nDin urmă vine pe lângă oameni căpitanul. Îl văd parcă acum din nou. E\nmic ca o fetiță, cu mustața plină tunsă scurt, îmbătrânit de timpuriu.\n— Ce facem?\n— Așteptăm ordine noi, de la brigadier.\nCoboară spre noi pe șosea, din târg, un grup. Gloanțe puține, numărând\nparcă rar și piuit, vin înspre noi, mușcând scurt din gard și din praful\nșoselei. Știu atât de bine că voi muri în noaptea asta, încât mi-e absolut\nindiferent pericolul localizat. Găsesc chiar că n-ar fi deloc mai dezagreabilă\nmoartea aci, decât în flăcări.\nCăci, iată, se aude o detunătură puternică, dar parcă nu în raport cu\nerupția de lumină și fărâmături negre, pe care o produce.\n— Au aruncat podul, cu ai noștri, în aer, Gheorghidiule. Mă duc înapoi\nsă văd se facem.\nÎncerc să trag de picioare oamenii, care-s mereu cu capetele vârâte sub\npodețe. Când, în sfârșit, au văzut cât de greu nimeresc gloanțele, și-au mai\nvenit în fire.\nDin târg, se aude acum un tropot ca de escadroane în galop pe șosea,\nînspre noi. Oamenii mei au sărit șanțul șoselei și întorcându-se ca într-o\narie, au început fuga. Sar în mijlocul lor, strig pe nume pe gradați, pe cei pe\ncare-i am în față și, scurt, cu răsuflarea suspendată, se opresc. Coboară iar\nîn șanț, cu baionetele întinse alături.\nRămân singur în picioare și aștept să văd ce vine.\nȘtiu acum că s-a apropiat, ca de fier nevăzut, clipa definitivă.\nCoboară spre noi, alergând, zeci și zeci de oameni, cât e de largă\nșoseaua. Lumina flăcărilor e atât de albă, încât îi recunosc. Fac umbre negre\nlungite în praf. Sunt ai noștri. Întind brațele ca o barieră.\n— Stați… ce e cu voi?\nGâfâie zbuciumat, vorbesc fără să privească:\n— Ne-au prăpădit… ordin de retragere.\nAm înghețat… e întâiul moment de groază acută pe care-l am și răspund\nsâcâit, uscat, grăbit:\n— Nu e nici un ordin de retragere. Apoi, deznădăjduit: Plutonul întâi\nocupă șoseaua.\nOamenii mei sunt la comandă, în mijlocul șoselei.\nȘi către grămada de zeci de fugari:",
  "— Intrați în curtea asta.\nOprirea în loc i-a mai calmat, ca un exercițiu siluitor. Intră ca o turmă în\nograda gospodărească, unde, dealtfel, sunt adăpostiți de casă.\nAlt tropot pe șosea… alt grup, mai mare încă, vine din târg.\nOamenii mei strigă acum singuri, încălziți, când văd că sunt alții mai\nslabi de înger ca ei:\n— În curte… în curte, pe dreapta.\nAl treilea grup, o companie întreagă cu ofițerii ei, vine fugind îngrozită:\n— Loc, faceți loc!\nIes înainte, răcnind, cu sabia întinsă:\n— Stați!\nDar nu vor să asculte, zbiară numai:\n— E retragere… suntem cu domnul căpitan.\nȘi s-au oprit în așteptare, cum pândește un om care vrea să scoboare, pe\nscara unei trăsuri. Îmi arată pe căpitan.\n— Domnule căpitan, unde plecați?\n— E retragere… ne-au prăpădit batalioanele. Și îmi spune cu ce\ncompanie e.\nCu vocea palidă, înălbit de această idee a fugii, îl lămuresc scurt:\n— Nu e nici un ordin de retragere… intrați în curtea asta, și le arăt o\ncurte pe stânga.\n— Trebuie să trec.\nUrlu către ai mei:\n— Niculae Marin, băgați baioneta în cine vrea să treacă de voi.\nÎnmuiat, căpitanul intră cu compania în curte, după casă.\nIar se face liniște. Din urmă nici un ordin, dar vine căpitanul meu, căruia\nîi explic situația regimentului vecin.\n— Noi nu intervenim?\n— Mi se pare că nu.\nSimt o bucurie de scurt zbor, ca și când nu mai sunt scos la lecție când\nnu știu nimic, de un profesor rău:\n— Așteptăm aci?\n— Ce vrei să facem?\nVine din urmă și sublocotenentul Orișan, ca să vadă ce e. Gloanțele s-au\nrărit acum și mai mult, răpăiala de focuri a devenit scăzută ca o cicăleală.\nOrișan are obsesii tactice:\n— De ce nu intervenim?",
  "— Nu știu.\n— Domnule căpitan, văd că și artileria noastră e inactivă ca și a lor.\n— E luptă de stradă… Ce să caute artileria?\n— Să tragă în rezerve… în noi.\n— Las-o mai bine așa.\n— Ascultă, Gheorghidiule, hai noi în târg, să vedem ce e. Hai până la\npod.\n— Haide…\nCăpitanul ne întreabă, nemulțumit:\n— Ce să căutați acolo?\n— Să vedem ce e.\nApăsarea asta, de a nu cunoaște ceea ce se întâmplă înainte, știu acum că\ne, în război, pentru unii de neîndurat, așa cum de neîndurat mi-era, în ajun,\nincertitudinea dacă sunt înșelat sau nu.\nCasele cu curți mari sunt înspre marginea asta, mai aproape de felul\nromânesc, dar au în față garduri înalte. Am luat călăuza cu noi și mergem\nînainte. Mai vin din sus răniți și oameni care au părăsit lupta, iscând, în\nlumina focului, forme dedublate.\nDintr-o curte suntem chemați.\n— Cine sunteți?\n— Din XX… dar dumneavoastră?\n— Comandantul lui XR… Care-i situația?\n— XX e încolonat pe șosea… două companii ale dumneavoastră sunt\nînapoi într-o curte.\n— Faceți-le rezerve, întărește Orișan.\nSuntem acum de-a binelea în târg și lumina a coborât.\nLa o mică răspântie, în fața unei brutării, pare-se cu masa goală de pâine\nîn afară, câteva umbre… Încremenim pe loc.\n— Cine-i? Stai!\nNici un răspuns, umbrele au dispărut.\n— Gheorghidiule, revolverul tău e încărcat? că eu n-am nici un cartuș.\nRevolverul meu… Îmi vine în minte toată întâmplarea de la Câmpulung,\ncum i s-ar aminti unui bolnav că a delirat. Caut în buzunar și nu găsesc\nnimic.\n— Nu-l am, cred că l-am pierdut.\nȘi ne întoarcem la ai noștri.",
  "Au scăzut focurile mari și impresia e poate din cauză că și lupta s-a\ndomolit. Găsesc un grup întreg de ofițeri din XX, veniți dinapoi. Sunt toți\ncu sufletele îndoite.\n— Cine ar fi crezut? aruncă unul și toți tac gândind la fel abătut.\nMai discutaserăm între noi la popotă și eu fusesem în discuție ceea ce se\nnumea pe atunci un „antiintervenționist”. Pesimismul meu e și mai greu\nacum, iar purtarea mea în astă-noapte, destul de desprinsă, îmi dă un fel de\nobiectivitate, parcă științifică, atunci când spun:\n— Am impresia că mâine vom lupta în jurul Rucărului.\nCăpitanul micuț și prea gânditor întreabă cu teamă:\n— Crezi că ne vor ataca?\n— Socot că da… Azi au fost surprinși, dar dacă primesc întăriri, nu văd\nde ce nu ne-ar ataca.\nOfițerii mă aprobă cu privirile grele și obosite, cu gândurile aiurea.\nNoaptea scurtă de vară e pe sfârșite. Focurile s-au stins târziu, ca după o\nserbare de noapte, și acum întunericul se strânge, fără să se facă opac.\n— Cum vom putea sta mâine așa pe șosea? Ce facem?\n— Hai la compănii și om vedea.\nOamenii mă întreabă și ei ce facem. Suntem neliniștiți, căci dacă ne\napucă ziua, așa încolonați pe șoseaua albă, suntem pradă sigură\nmitralierelor. În târg e aproape liniște și liniștea asta, când știm că toți ochii\nsunt deschiși ca ai șerpilor în umbră, că și ceilalți așteaptă poate, ca și noi, e\nmai grozavă ca lupta.\nÎncepe să se alburească întunericul care-și pierduse toată puterea. Acum\noamenii, cenușii și ei, nu se mai disting deloc.\nSosește din urmă colonelul, greoi și masiv.\n— Gheorghidiule, vino cu oamenii după mine.\nVrea să sară gardul unei grădini, dar gardul se prăbușește sub greutatea\nlui. O iau la fugă după el, și oamenii după mine, peste răsaduri de varză\nalbăstrie și de morcovi. Ghetele subțiri de șevro se încalță cu pământ ca\nniște galoși. Om de cincizeci de ani, colonelul aleargă cu pașii mari, care\nfac să sară pământul fărâmițos în dreapta și în stânga. Mă întreb în fugă,\ndacă toți oamenii au baionetele puse. Toată priveliștea cu linii subțiri,\ndesenate ca în estampele japoneze, în zori a devenit viu liliachie. Înțeleg că\nvom înconjura târgul ca să dăm un „atac de flanc”. Călcăm prin albia unui\npârâu până la genunchi, dar nu simt nici urmă de umezeală. Îmi trec limba\npeste buzele arse ca de o spuzeală. Intrăm într-o livadă și după ce am alergat",
  "prin ea, începem urcușul unei coaste. Înțeleg și mă îngrozesc. Stă deasupra\nnoastră, ca o cetate de sute de metri înaltă, prăpăstioasă, Măgura Branului.\nPornim la asaltul ei, mereu în fugă, târând după noi coloana care și-a\npierdut, peste garduri și pârâu, forma.\nNe-au văzut și începe miorlăitul lung al gloanțelor. Aud în urmă vaiete:\nprimii căzuți… Mă emoționează abstract ca un număr etichetat de muzeu.\n„Primii răniți în acest război.”\nGâfâi, îmi arde gura… Mă abat, tot din fugă, și culeg din merele\nscuturate, cine știe, trântite de gloanțele care lovesc în trunchi.\nÎi văd acum pe cei de sus ca pe parapetele și balustradele unui castel\nmedieval, dar alergăm mereu urcând spre ei, toți după colonel, de parcă ne-\nam ține de mână.\nAjungem într-o parte unde peretele e atât de drept și înalt, că nu mai pot\ntrage nici ei. Comunicăm în urmă: „Regimentul se adună în unghiul mort”.\nIată-ne pe toți, mai mult îngrămădiți, ca într-un repaos tihnit în livadă. A\nrăsărit soarele peste câmpul de luptă. Deasupra noastră e peretele Măgurii\ncu stâncile lui, dar înapoia noastră spectacolul e neasemuit. Ca într-un\ntablou istoric vin din țară, paralele, coloane de soldați. Pe șosea și peste\nlivezi. Vine și artilerie, vin și căruțe. Acum trage pe deasupra capetelor\nnoastre artileria austriacă. Numai două tunuri, care ajung însă departe\nînapoi, spre vamă, și lovesc pare-se în plin. E uimitoare această punere cu\nmâna, acest braț nevăzut, întins înalt pe deasupra capetelor noastre, care\ncade acolo, poate la opt-nouă kilometri, precis ca un pumn.\nZiua aceasta, pe care n-o mai așteptam, e altfel pentru mine. Parcă sunt\nîntr-un peisaj nelumesc. Simt ce trebuie să simtă morții când străbat livezile\nși plaiurile văzduhului. E parcă mai ușoară lupta ziua. Oamenii s-au înviorat\ncu toții. Sunt sigur că o să mor, dar prefer să-mi aleg singur moartea. Acum\nînțeleg de ce întotdeauna condamnații au avut preferințe între cap tăiat,\nspânzurătoare, împușcare. Am și eu acum preferințe. Vreau să provoc\nadmirația sfioasă a camarazilor, singurii care există acum real pentru mine,\ncăci tot restul lumii e numai teoretic. Așa cum cei care mergeau la ghilotină\npreferau, în loc să urle de durere, să ia atitudini. I-am văzut pe camarazii\nmei ce sensibili sunt și voi continua. Mă gândesc în treacăt că mâine seară\ncei de acasă ar putea afla, din ziare, că m-am purtat uluitor, așa cum mă\ngândeam uneori înainte de război (vis de băiat care vrea să se facă mare\nactor), dar acum, și admirația, și ura lor îmi sunt șterse, indiferente.",
  "Declasații în societate, sau chiar numai cei ocoliți într-un salon, încep să\naibă un orgoliu de izolați, de nedreptățiți, care caută să transforme\nexcluderea în avantaj. Oamenii de aci împărtășesc destinul meu și a trebuit\nun neînchipuit concurs de întâmplări ca să fim toți aci, care suntem, adunați\npe fire deosebite, în clipa hotărâtoare.\nStăm aproape două ore așa. E răcoritor ce sentiment de încredere îți dă\nsuperioritatea pe care ai tăi o au asupra inamicului. De vreme ce tu tot mori,\ne ciudat, dar preferi să fie când ataci și nu când fugi. Cred că senzația\naceasta împacă un sentiment fundamental: atacând, îți alegi tu, parcă,\nmoartea: urmărit de altul și ajuns din urmă, moartea ți-e impusă. Ești în\nclipa morții, în întâiul caz, un sinucigaș, în al doilea un ucis, și încerci toate\nsentimentele celui asasinat.\nV-ați întrebat, dealtfel, ce s-ar întâmpla cu un om care are intenția să se\nsinucidă, dacă în aceeași clipă cineva ar voi să-l asasineze?\nAcum când văd batalioanele noastre venind peste plaiuri și dealuri, mă\ngândesc îndeosebi la sentimentele pe care le încearcă, privind, mai ales ei,\ncei cu care luptăm.\nSublocotenentul Popescu, camarad de companie, mănâncă mere.\n— Gheorghidiule, cum o fi țara asta, când nu e război?\nAr fi simplu să ți-o imaginezi fără soldați, dar ei fac azi esența acestui\npeisaj, încât nu-l poți gândi fără ei, cum nu poți gândi a patra dimensiune în\nnatură. Soarele e acum deasupra dealurilor, care poartă dreptunghiuri de\npădure negre, golurile de topaz ale pășunilor și, ici-colo, vile verzi cu\nacoperișurile roșii de țiglă, care-ți dau impresia că ești în străinătate.\nColonelul, care își ștersese timp de două ceasuri chipiul și fruntea de\nnădușeală, stând în iarba măruntă ca la o partidă de odihnă, și în jurul căruia\neram ca o turmă, hotărăște plecarea.\n— Azi-noapte al III-lea a început? Acum plecați întâi voi, Dolescule.\nMaiorul Dolescu, care comandă batalionul II, măsoară speriat peretele.\n— Nu pe aici, bre omule, luați-o mai la stânga, că e povârnișul mai\ndulce. Mergi cu oamenii pe lângă peretele ăsta, unul după altul, și pe\nmăsură ce ieșiți în bătaia focurilor, vă desfășurați.\nPeste vreun sfert de oră, răpăiala vie de păcănituri ne arată că în clipa\nasta cei care au plecat au dinainte o priveliște pe care noi, rezerva, n-o\navem. E în mine ca o strângere de lumină și, cu toate că am mâncat câteva\nmere, buzele îmi ard mereu, uscate. Peste vreo jumătate de ceas, colonelul\nse scoală și comanda n-are nimic militar în ea.",
  "— Haideți.\nPornim după el. După vreo câteva sute de metri, la dreapta, povârnișul e\natât de dulce, că poți urca alergând. Comanda se dă iar apropiat, ca o\nașezare la masă.\n— În trăgători și ocolire la dreapta.\nRisipiți pe urmă, începem urcușul.\nÎi văd pe cei porniți înaintea noastră, adăpostiți după sfărâmături de\nstânci, trăgând mereu focuri, fără să ochească și fără să înțeleg, acum, în\ncine trag.\nMă miră, de asemeni, în prima clipă, că gloanțele vin destul de rar, cu\npiuitul lor dur, de cearșaf sfâșiat în lung.\nColonelul aleargă acum lângă mine.\n— Hai repede, înainte, repede.\nAlerg mai iute și reiau urlând:\n— Înainte. Sunt la zece pași înaintea tuturor, strigând necontenit\n„înainte”. Cei de sus, care trag în noi, acum îi văd, sunt cățărați pe crestături\nde stâncă, așa ca vulturii într-o imitație de munte, în cușcă. Ajung în dreptul\nunui soldat cu fața culcată pe brațul drept, cu piciorul drept îndoit ușor de la\ngenunchi. Și ca mine, toți oamenii îl privesc cu coada ochiului. Iată o mică\ntufă, cu câțiva oameni, între copăcei subțiri. Mi-aduc aminte că am citit într-\no carte despre războiul de la 1870 a unui ofițer german că oamenii, ca să\nevite atacul, se prefăceau răniți, morți, și că se ascundeau câte cinci-șase în\ndosul câte unui arbust, care n-ar fi putut adăposti niciunul măcar. Ocolesc în\nfugă, pe la ei.\n— Ce e cu voi, aici?\nGem toți „suntem răniți”. Și sunt plini de sânge.\nOamenii mei mă ajung și se lungesc jos.\nColonelul a obosit, se înăbușă, cu obrazul văpaie.\n— Domnule colonel, nu-i pentru dumneavoastră urcușul ăsta… Lăsați-\nne pe noi.\nGros și înalt, cu ochii albaștri și cu mustața plină, bălaie, i s-a înmuiat\nparcă și gura de nădușeală. Își rupe copcile de la guler:\n— Mergeți înainte că vin și eu.\nUrlu mereu: „înainte”. Știu bine că nu voi avea tăria să vâr sabia mea\nșubredă în nimeni, dar poate ajuns la baionetă, totul va trece într-o clipă. Va\nfi năucitor, va fi ca într-o viziune. Voi pieri ca pe eșafod. Unii dintre oameni\nse lasă în genunchi, alții se culcă.",
  "Merg de-a-ndărătelea, îi strig pe nume pe care vor să stea:\n— Colțu, înainte!… Niculae, fuga, haide, nu sta!\nCei strigați încep și ei să urle: „înainte, înainte!” Merg așa de-a-\nndăratelea, cu sabia scoasă, la șapte pași înaintea oamenilor, ca un șef de\nmuzică militară la defilare. Ca o paranteză clipită, gândesc că asta nu e\nchiar „ploaie de gloanțe” și constat că din cauză că oamenii sunt unii\nculcați, alții în genunchi, ca și atâți în picioare, nu-ți poți da seama de\npierderi.\nAm trecut de cei din batalionul plecat înaintea noastră. Au rămas pe loc,\nprinși pe colțuri de stâncă și de blocuri prăbușite.\nToată lumea urlă mereu: „înainte!” și am ajuns la douăzeci de pași de\ncreastă, dar sunt mai mult cu spatele întors, chemând oamenii pe nume.\nSpre norocul meu de ultim prag. Căci văd deodată inși mulți privindu-mă\nsperiați, urlându-mi:\n— Culcat, culcat…\nMă întorc cu fața spre creasta sură, de care eram acum la șapte-opt pași,\nși văd în același timp parte din unguri coborând dincolo de coastă, dar și o\nțeavă de armă întinsă arătător spre mine. Îmi dau drumul jos, prăbușit, și mă\nnimeresc cu capul în dreptul unui bolovan cât o căldare de mare. Glonțul\nizbește în piatră ca în fruntea mea, cineva a țipat în urmă. Cobor acum după\ncei fugiți, dar simt că zgomotul rămâne în urma mea, și, întors, nu mai văd\npe nimeni. Înapoi. În plină culme, un ofițer îmi sare de gât, îmi pune mâna\nîn guler.\n— Prizonier, prizonier.\nCând lucrurile se lămuresc, ne pufnește pe toți un râs ca de morți.\nCadavrele și cei rămași sunt înconjurați de soldați, care parcă s-au trezit\nși privesc. E mai ales cercetat ungurul care trăsese în mine și care, o clipă în\nurmă, fu străbătut de cinci-șase gloanțe. E cu mustața mică, aspră, blondă,\ngura groasă, ochii mici și umerii obrajilor rotunji, ieșiți. Oamenii i-au luat\nmantaua, ranița. În buzunarul vestonului are scrisori și două mere. Iau\nmerele, mort de sete cum sunt, și le mănânc. Din scrisori nu înțeleg nici un\ncuvânt. Colonelul s-a apropiat, cu privirea îngândurată, de cel mort și\nscăldat în lumina amiezei.\n— Strașnic soldat, domnule. Să rămâie singur, în fața a o mie de oameni.\n— Bun trăgător, adaugă un altul.\nPopescu crede însă că n-a fost bun trăgător.",
  "— Un bun trăgător nu ochește atât de lung la șapte pași, ci trage în\nprima clipă. I-a dat timp lui Gheorghidiu, care era cu spatele la el, să se\nculce.\n— Da, dar ai văzut că în aceeași fracțiune de clipă a coborât arma și a\ntras precis, în plin… și de nu era bolovanul, Gheorghidiu era pe „lista\npierderilor”, crede-mă.\nPeste câteva minute, dintr-o stână pe care o lăsasem în urmă la vreo\ndouă sute de pași, apar șapte sau opt oameni în uniformă străină. Am\nporuncă să-i aduc prizonieri.\nSuntem morți de foame și de sete. Trimitem ordonanțele să culeagă mere\nși ne așezăm la odihnă și taifas, toți ofițerii, pe surpături de stânci ca pe\ntaburele. Suntem sus pe munte ca pe o insulă spre cer în lumină și moarte.\nCăpitanul meu, micuț și cu fața blondă, de patruzeci de ani, care a\nalergat școlărește la atac, mă ia la rost:\n— Ei, ai văzut că ai fost prea pesimist? Azi luptăm aci pe Măgura, nu la\nRucăr.\n— Dar ce, asta a fost luptă?\nE o protestare uimită. Orișan e însă de părerea mea. Fruntea lui înaltă,\nmărită prin chelie în sus, și, prin subțirimea sprâncenelor și lipsa mustății, în\njos, e gravă.\n— N-a fost luptă. Ei, cel mult două companii, iar noi două batalioane, e\nluptă?\n— Dar poziția e cam a dracului… hei? nu?\n— Ce-are a face? Și pe urmă ce rezistență e asta? Nu vezi – revin eu –\nabia zece-unsprezece căzuți de la ei, douăzeci, douăzeci și cinci de la noi.\nOrișan reia tacticos (acesta e cuvântul):\n— Că n-a fost serios o arată și faptul că noi ne-am mișcat ca o turmă. N-\na fost câmp de luptă… Un câmp de luptă modernă face impresia că e deșert.\nNu se merge așa cu sabia scoasă, ca în curtea cazărmii. Nu evoluează\ntrupele amenințate de sute de mitraliere și mii de tunuri, ca noi adineauri.\n— Și atunci? întreabă unul, lovind iarba cu sabia, neliniștit de ceea ce e\nîn jurul nostru.\n— Probabil că mâine va fi luptă, uite pe dealurile de colo, ia caută pe\nhartă, ce sat e ăla?… Tohanul-Vechi. Ei, mâine deasupra lui o să fie desigur\nluptă cu grosul lor.\n— Sau poate ne atacă, venind cu întăriri, la noapte.",
  "Priveliștea de aci, din turnul Măgurei, e ca de tablou mural, mare cât un\njudeț.\nUn triunghi cu baza la noi, largă de șapte-opt kilometri, înalt de vreo\ndouăzeci, pare un parc mărginit net de dealuri. Un parc care imită în\nrealitate o hartă: cu satele așa, în forma desenată, de pe hartă, nu cum sunt\ncând te găsești în ele, cu cale ferată, cu șosele ca liniile, fântâni, grădini,\nbiserici. O hartă mărită la scara naturalului și mai viu colorată în verde, alb,\nnegru, roșu, e acum Țara Bârsei, dinaintea noastră. Satul Tohanul-Vechi\narde pe stinse. Arde încă un sat, departe, mai la dreapta, cu fabrici parcă.\nColonelul s-a odihnit, își pune chipiul.\n— Dimiule, ia-o cu batalionul tău înainte să curățim toată Măgura\nBranului.\n— Credeți că mai sunt trupe acum aici?\n— Nu vedeți că în târg se luptă încă mereu?\nPeste un ceas, desfășurați, am luat Măgura în lung, fără să întâlnim pe\nnimeni. Dar priveliștea e neasemănată acum. În fund, spre țara românească,\nBucegii, cu Omul și Ialomicioara, la dreapta, Piatra Craiului, domul gotic\nde stâncă, înalt de 2400 de metri. Cotele mari, izolate, libere deci din toate\npărțile, ca niște turnuri, așa cum e Măgura asta a Branului, care și în cifre e\njumătate din Piatra Craiului, oferă sferturi întregi de țară ca priveliște.\nCa înălțime absolută, suntem de câteva ori mai sus ca în turnul Eiffel și\nchiar față de târgul Branului de la picioare, înălțați la câteva sute de metri.\nDealtminteri, pe străzile lui e oarecare mișcare, cârduri de gâște, iată un\ncopil, mai apoi o femeie care trece drumul. Din fund, vin mereu soldați de\nai noștri. Ciudat e însă că la marginea târgului se aud trompetele românești\nsunând atacul și lanțul de trăgători înaintează strigând un „ura” care ajunge\npână la noi.\nNe privim muți, strânși pe iarbă ca la cafenea.\n— N-au cucerit încă satul ai noștri?\nCăpitanul nu crede. Orișan nu crede nici el.\n— Nu vedeți, bre, că acum dau asaltul?\n— Îl dau ei așa… ca să se afle în treabă, e de părere Popescu.\n— Ce facem noi?… Da ia… ia stați… ia uite. Și căpitanul rămâne\nprivind nedumerit.\nPrivim și noi, toți. Un grup de vreo douăzeci de soldați părăsește târgul,\nmerg spre nord, pe șosea, pe sub Măgura noastră. Acolo, jos, sunt mici, dar\nvii.",
  "— Sunt de-ai lor care se retrag.\n— Aș… sunt ai noștri care înaintează, uite mitraliera pe cai.\n— Domnilor, tragem…\n— Domnilor, nu tragem.\nȘi îi lăsăm să treacă.\nAcum e alt grup de soldați pitici, cenușii, și curând ne convingem că\nsunt unguri.\n— Ce facem? Le tăiem retragerea?\n— Ce să mai coborâm noi? E ordin să ținem ocupată Măgura. Opriți-i cu\nfocuri de armă de aci de sus, e de părere colonelul. Acum suntem noi în turn\nși ei sunt jos. Gheorghidiule, pune plutonul dumitale să tragă.\nPrima salvă, la 800 de metri, îi împrăștie ca pe găini, vin alții din urmă,\nîi împrăștiem și pe aceștia. Nimeni nu mai are curajul să treacă șoseaua. Îi\npândim și în curțile din margine. E o pasiune de vânător și regretăm sincer\ncă nu vedem căzând net. Mă îngrozesc o clipă, dar îmi explic. Cei de la 800\nde metri nu sunt oameni, sunt soldați ca de plumb. Nu le văd fața. Un autor\nde drept spunea că dacă jurații ar fi să ucidă cu propria lor mână, n-ar\ncondamna niciodată; președinții de republică ar grația întotdeauna. Căci e\ndistanța, e lipsa acelei reprezentări a conținutului omenesc. Un om poate\nomorî un catalog de nume, dar rareori văzându-i în carne și oase pe oamenii\ncare poartă acele nume.\nÎn timpul când noi facem, de la 800 de metri înălțime, poliția șoselei, în\nsat trompetele continuă să sune „atacul” și ajung la noi urale. Oamenii sar\ngarduri și trec peste livezi. Asta în marginea cealaltă a satului. Prin mijloc\nmai umblă gâște și, din când în când, trece drumul câte-o femeie. Aflăm,\nmai târziu abia, că în această glumă privită de sus au căzut vreo două sute\nde oameni de o parte și de alta, între care, de la noi, și doi ofițeri. Cauza\npoate fi și în ezitarea cu care s-a dat asaltul. Înțeleg că e bine că azi-noapte\nnu s-a stăruit pentru cucerirea târgului. E o mare imprudență tactică orice\natac de noapte cu trupe numeroase. Noaptea se dau numai lovituri cu\noameni puțini. Cu atât mai mult când e vorba de o luptă de stradă, care cere\nnervi încercați. Ce să mai spunem despre uluitoarea greșeală de a duce o\narmată, care de patruzeci de ani n-a mai avut război, în câteva ore, în luptele\nde noapte și de stradă totdeodată.\nMai târziu ordonanțele și oameni de la aprovizionare au coborât în târg\ndupă de-ale mâncării. M-am lungit pe spate, să dorm în după-amiaza\nluminoasă.",
  "Colonelul dă un sfat plin de înțelepciune:\n— Hai, domnilor, să dormin acum, cu toții, chiar și trupa, că la noapte\nnu doarme nimeni. Facem toată lumea de santinelă, toată noaptea.\nPun mâinile sub căpătâi, dar încă nu am liniștea să pot dormi. De ieri de\nla șase seara mi se pare o veșnicie. Sunt eu soldatul acesta cu fața, cu viața\nspre nord? Eu, care ieri, civil, legat de cei patruzeci de ani de pace, jucam\ndomino cu tot sufletul spre miazăzi?\nCu ghetele acestea subțiri de șevro negru, cu vestonul acesta de o\npaloare verde-albăstrie, eram alaltăieri la Câmpulung pradă unei nebunii\ncare mi se părea fără soluție. Atât de mare e depărtarea de cele întâmplate\nieri, că acestea sunt mai aproape de copilăria mea decât mine cel de azi, așa\ncum se micșorează distanțele satului tău de cătunele vecine, când ești\ndeparte de tot în orașul străin, cu altă lume. De soția mea, de amantul ei, de\ntot zbuciumul de atunci, mi-aduc aminte cu adevărat ca de o întâmplare din\ncopilărie. Și atunci sufeream de lucruri care azi mi se par fără înțeles.\nDiseară sau mâine voi muri. Lungit pe spate, la șase sute de metri în\nvăzduh, deasupra țării, cu conștiința și cu fața la cer, sunt parcă într-un\npunct de pe traiectoria unui proiectil în spațiul interplanetar. Totuși, trupul\nîntârzie pe pământ, încă soldat, ca morții care în primele ceasuri sunt în\njurul casei și văd pe ai lor, care nu mai sunt ai lor. Mai aproape acum decât\nsufletul femeii mele mi-e trupul ei, căci senzațiile încă le mai trăiesc. Am\nregretul că nu m-am istovit într-o frenezie sexuală neîntreruptă, că mor încă\nîn stare să mai iubesc, la douăzeci și trei de ani. Trec pe cer nori mici\nalbicioși, îmi simt obrajii trași și barba crescută, de bolnav. Găsesc în\nbuzunarul vestonului două țigări aproape uscate, o foaie de hârtie cu adrese,\ncartea poștală cu ordinul de luptă. Popescu mă întreabă de departe dacă\ndorm, și închid ochii de teamă că va veni lângă mine și nu voi mai putea fi\nsingur.\nOrișan vine și el însă, și nu se lasă până nu mă deșteaptă.\n— Hai acum jos în târg să vedem ce e acolo, dar e întrerupt de\nintervenția maiorului Dimiu:\n— Nu părăsește nimeni poziția, dormiți mai bine, că la noapte cine știe\nce se întâmplă. Mai rugați-vă și voi la Dumnezeu!\nSă mă rog lui Dumnezeu?… Surâd cu buzele arse și-mi simt ochii\nînmuiați. N-am crezut și iată, nici acum, când mă scald în moarte, nu cred.\nCând am văzut aseară oamenii închinându-se, mi-a venit să zâmbesc, dar\nam devenit brusc serios, căci oamenii aceștia, convoi cu mine, camarazii",
  "mei, sunt singurul spirit acum pe lume, pentru mine, și orice gest al lor mă\nînduioșează ca gesturile unui copil drag.\nMă gândesc că voi lăsa, azi-mâine, trupul ăsta de o sănătate\nneasemănată, fără tară, care m-a slujit ca o slugă devotată. Douăzeci și trei\nde ani niciodată bolnav, chiar atunci când în liceu îmbrățișam aceleași femei\ncare-i îmbolnăveau pe colegii mei. Și totuși ce prost m-am slujit de el.\nAmoruri de student sărac cu o servitoare, cu prostituate ieftine, apoi\nîmbrățișări calpe, fără duioșie. Am privit după atâtea femei frumoase în\nviața mea și niciuna, până la capăt, nu m-a înțeles. Altele n-au avut tăria să\nbiruie împrejurările… Una singură mi-a dat nesfârșite nopți de bucurie a\nposesiunii, de scufundare în voluptate. Aș fi murit azi fără să știu ce e\nîmbrățișarea unui trup magnific de femeie sinceră și frumoasă, dacă n-aș fi\navut lângă mine, ca să-l frământ, trupul ei sănătos, cu rotunjimi de fruct și\nanimal tânăr, dacă nevasta mea nu m-ar fi iubit.\nDar m-a iubit? Surâd pentru mine singur… De ce s-ar fi dat unui student\nsărac? O partidă, un viitor soț? Atunci de ce n-au făcut-o și altele înaintea\nei? În orice caz, e singura femeie care a făcut sacrificii pentru mine, când\nmama a fost gata să pornească proces pentru moștenire, cu noi, copiii. I se\ncuvine să recunosc că nu m-a înșelat decât când am devenit bogat.\nÎmi trec mâna prin păr, în dorul unei mângâieri de neajuns.\nMă ridic într-o rână și privesc în jurul meu. Câțiva oameni dorm pe spate\ncu gura căscată, toți palizi; dar cei mai mulți sunt treji așa în grămadă, ca o\nturmă. Colonelul și-a așternut jos mantaua și gândește, lungit. Cred că\nnimeni, dintre ofițerii și soldații mei de frunte, nu poate dormi, ca și mine\nacum, deși, eu îndeosebi, n-am dormit decât câteva ore, tocmai de joi seara,\ncând așteptam răscolitor să plec la Câmpulung. Mă scol nervos și mă duc\nlângă colonel.\n— Domnule colonel, noi aci putem face acte civile?\n— Ce acte civile vrei să faci? Sigur că poți face un testament, dacă vrei.\n— Dar o donație? O scrisoare de bancă?\n— Nu știu. Cred că da… Întreabă pe vreun avocat dintre băieți.\nȘi rămânem amândoi pe gânduri ca pe o apă.\nMaiorul vorbește pentru noi, dar parcă ar vorbi, parcă ar ofta în vis.\n— Sfânta Marie azi, ziua nevesti-mi și a fetiței.\nCăpitanul S. de la a zecea adaugă și el îngândurat:\n— Da, și ziua nevesti-mi…\nPe urmă nu mai vorbește nimeni. Parcă toți suferă de lingoare…",
  "Târziu îmi aduc aminte de Văraru și-l caut pe căpitan.\n— Ce facem cu Văraru, domnule căpitan?\nÎmi răspunde pătruns și îngândurat:\n— De aici nu mai pleacă nimeni.\nÎnțeleg că suntem ca niște leproși, cine a venit între noi e iremediabil\npierdut.\nPe înserate vin din târg, cu legături în spinare, ordonanțele.\nDumitru mă cheamă deoparte, la pluton:\n— Hai, domnule sublocotenent, că am adus și pentru noi.\nA adus doi pui fripți, pâine albă mare, stafide, brânză, o sticlă cu vin, o\ncămașă nouă și o pereche de ghete noi, tot de șevro, se pare de la vreun mic\nmagazin devastat.\n— Văzusem că vi s-au prăpădit rău ghetele alea…\nAm un moment de ezitare, de superstiție, dacă să îmbrac o cămașă de la\njaf acum, în plină baie a morții, dar sunt murdar și cine poate ști când ne\nvom vedea bagajele. Pe urmă, în învălmășeala asta, față de sacrificiile pe\ncare le facem noi, și întâmplarea, și stafiile răzbunării trebuie să fie\nîngăduitoare. De ghete nu mai vorbesc, că mi se scâlciaseră și se\nstrâmbaseră de-mi face o adevărată plăcere să le pot arunca.\n— Dumitre, cheamă pe gradați și dă-le să mănânce bunătățile de aici.\n— Astea-s numai pentru dumneavoastră. A Mariei a adus și pentru\ndomnul plotonier.\n— Dă-le lor… Și, mai pe urmă, doi inși să plece pe jos, să aducă tot ce\nle trebuie la oameni.\nAș devasta un muzeu, aș jefui o biserică pentru cei pe care-i văd, cu\nochii lor frumoși și credincioși de câini osândiți, lângă mine.\n— Adu-mi un toc și hârtie pentru mine, Dumitre, dacă găsești.\nTrebuie să fac chiar astă-seară scrisoarea de donație… Poate că la noapte\nungurii primesc întăriri și, cine știe, vom fi atacați. Dintr-un atac de noapte,\nla baionetă, nu văd cum aș scăpa.\nDealtfel, împotriva indicațiilor reglementare, nu se trimit decât câteva\nplutoane în pădure, între care și eu, la cel mult cincisprezece metri, iar\nînapoi, tot regimentul stă pe culmea Măgurii de veghe. O răpăială de focuri\nla dreapta, la miezul nopții, ne face să tresărim, drepți, înfiorați. Din neștiut,\nvag uimit că în urmă, în liniștea lor, sunt oameni care au legături cu noi, pe\nla trei noaptea primim ordinul să luăm în zori Tohanul-Vechi, la vreo cinci\nkilometri de aci.",
  "Sunt și incidente comice. Rădulescu și-a adunat plutonul și le ține\noamenilor un discurs despre Patrie. Toți credem că e o parodie amuzantă și\ncând colo aflăm cu surprindere, de la el însuși, că a vorbit serios.\nCei patru kilometri dintâi îi străbatem în fugă peste livezi cu pruni și\nmeri, prin curțile oamenilor, căci, neștiind ce forțe avem în față, ne e frică\nsă nu fim surprinși. Aș vrea să știu ce se petrece în sufletul țăranilor și\nnevestelor care-și continuă lucrul. Nu, ăsta nu e războiul adevărat. Va veni\nși acela. Pentru atacul satului și al dealului din spate, suntem patru\nbatalioane. Firește că nu știm absolut nimic despre ce avem în față, căci\nstatul nostru major se informează, pare-se numai de la oamenii noștri de la\naprovizionare, când se duc înapoi după ceai și fasole.\nDeși noaptea fusesem în avanposturi, sunt iarăși în linia întâia. Câteva\nlucruri tot aș putea spune despre Tohanul-Vechi.\nCă oamenii din plutonul meu s-au pornit așa de rău, că nu s-au mai oprit\npână au ajuns dincolo de sat singuri, cu toate înjurăturile mele furioase\n(eram mai ales necăjit pe Văraru, care mânca varză, împușca drept în sus și\nnu vrea să se oprească) și, mai ales, cu toate ordinele primite din urmă: să\nnu înaintez prea repede că voi compromite legătura trupelor care dau atacul.\nCă m-a înspăimântat violența și precizia focului nostru de artilerie\nîmpotriva tranșeelor inamice.\nApoi, că întâia oară mi-a dat ca un burghiu în inimă, un glonț. Veneau\nrare, fâsâind, rupând, din când în când, cearșafuri de șifon, invizibile. Unul\na căzut la cel mult o palmă de capul meu, căci așteptam culcat, plescăind\nîndesat și metalic în pământul afânat al miriștii. Unul singur, dar parcă m-ar\nfi lovit în frunte. Am avut, cu adevărat, impresia sleitoare că același plesnet\nînfundat l-ar fi avut și în fruntea mea. Au mai fost apoi numaidecât altele,\ndar să mă descheie în tot sufletul, ca ăsta, niciunul.\nAl treilea – l-am știut mai târziu – a fost că luarea acestui sat, pe care îl\ncucerisem aproape singur cu locotenentul Voicu (cel ce mă înhățase de gât\nca prizonier), a figurat în comunicatul oficial de a treia zi, dându-mi acea\nsenzație că: despre mine e vorba, deși nu știe nimeni. Seara, iar masă\nîmbelșugată, cu fripturi haiducești și bunătăți de tot soiul. Colonelul ia o\nmăsură care socot că a dus, încetul cu încetul, la faptul că XX a luat, cel\ndintâi dintre regimentele de infanterie, „Mihai Viteazul” la drapel. Adică a\nhotărât că nimeni nu doarme în sat, ci toată lumea pe deal în avanposturi.\nOfițerii lui XX au făcut un război de oameni necăjiți și meșteșugari trudnici.",
  "Soldații trimiși jos să ne facă rost de bunătăți pentru masă ne vestesc că\nprin satele cucerite și, cu toți cei doi ani de război, bogate în vite grase, de\nsoi și alte frupturi gospodărești, mulți dintre cei de la trenurile regimentare\nși de la serviciile dinapoi se dedau la un jaf rece și cu socoteală. Suntem toți\nindignați și, dacă ar fi după noi, i-am împușca neîntârziat.\nÎl revedem acum pe căpitanul Corabu. Compania lui „brigada Corabu”,\ncum o poreclim, căci a fost intercalată, la trecerea frontierei, independentă,\nîntre brigada noastră și brigada bucureșteană care a luptat la Predeal, a\natacat cu atâta hotărâre în această noapte dintâi, încât a ajuns până la\nRâșnov, în spatele frontului inamic, și a trebuit să fie chemată înapoi.\nSoldații, nu numai că nu l-au împușcat pe cel care-i comandă, și care e\nacum încă și mai aspru, dar îl iubesc cu mândrie că au un asemenea șef și\nsunt foarte simțitori, ca și sublocotenentul lor, la șoaptele care îi arată drept\ncea mai bună companie din regiment, în afară de faptul că sunt și unitatea\ncea mai bine hrănită și cea mai tihnită, datorită disciplinii aprige impuse de\nCorabu celor ce îl aprovizionează și posturilor de veghe.\nFata cu obraz verde, la Vulcan\nA treia zi, acum la Vulcan, colonelul mă cheamă și-mi dă ordin să plec\ncu o secție în sat să fac poliție și anchetă. Au venit femei, românce de-ale\nnoastre, să se plângă bocind că de îndată ce satul a fost părăsit de unguri,\ncasele au fost jefuite de țiganii care locuiesc la margine. Vreo două bătrâne\nmă întovărășesc până acolo, ca să fac o percheziție severă. A plouat repede,\napa s-a scurs, soarele a apărut iar din nori, dar frunzele și iarba au străluciri\nde rouă. În fața cătunului de bordeie, de cum ne-a văzut venind, a ieșit toată\nțigănimea, și așteaptă înspăimântată să ajungem la ea.\nAm severitate în obraz, pe care ți-o dă apropierea, nici o clipă întreruptă,\na morții. Sunt hotărât să procedez exemplar.\n— De ce-ați jefuit satul?\nMă întâmpină protestări cu vocea înmuiată, ochi măriți, mâini uscate de\nbătrâni, ca de mumii. N-au furat ei, nu s-au atins de averea nimănui. Fac\nsemn oamenilor să-i înconjoare. Ca la un îndemn al celor mari, sau, cine\nștie, înțelegând din carnea lor fragedă primejdia, vreo șapte-opt dănciuci, nu\nmai mari de cinci-șase ani, ba unii mici ca de trei, cu picioarele și burțile\ngoale, cad în genunchi în apa rămasă în făgașul roților. Sunt frumoși ca\nîngerii din Madona Sixtină a lui Rafael.\n— Și-acum, cu ei toți…",
  "Dar mă întrerup, căci între ei e o fată de vreo cincisprezece sau\nșaisprezece ani, mijlocie de statură. Are obrazul desăvârșit oval, de culoarea\nchihlimbarului verzui, iar ochii ca niște prune lungi, verzi. Acest joc de\nfeluri, de la arama roșcată a părului, la verdele gălbui al obrajilor fără pată,\nca o apă, și la verdele albăstrui al ochilor, mă uimește de rămân o clipă\nîncremenit. Sugestia picturală nu mă părăsește și surâd gândind la Mona\nVana. Pe urmă, scurt, militărește:\n— De ce ai furat?\nÎntoarce disprețuitor capul într-o parte, ridică din umerii taliei mici,\nsăltate:\n— N-am furat.\nMi s-a uscat gura și devin nervos:\n— Cum n-ai furat?\nRâde de i se văd dinții albi, cizelați într-o neasemănată mică potcoavă de\nfildeș și întoarce capul într-o parte, cu o mână în șold.\nMă duc mânios spre ea, smucesc de șorțulețul albastru de Gretchen, pe\ncare-l are peste rochie.\n— Ăsta-i al tău? Nu vezi că se cunoaște cât de colo că e furat? Și\numbreluța asta roșie?\nȚine în mână și o poartă izmenit, asemeni cochetelor de operetă, o\numbreluță de mătase vișinie.\n— Dacă plouă? și-și sucește mijlocul subțirel de are acum talia toată\nîntoarsă în lături.\n— Dacă plouă, trebuie să furi, ai? și scurt: Am să te împușc.\nFace cu piciorul gol și măsliniu, până la genunchi, mic de pus în vitrină\nde farmacie, urme ca de șarpe în noroi și răspunde, fără să se uite la nimeni:\n— De ce să mă împuști?\nSunt furios.\n— Pentru că furi… înțelegi? pentru că furi… pentru că ești „hoață”.\nDănciucii stau mereu în genunchi, cu mâinile a rugăciune, cum au fost\npoate învățați, și restul țigănimii privește pierdută de spaimă.\n— Unde stai? și o pironesc cu privirea.\nÎmi arată cu mâna vag și surâde semeț, cu buzele roșii și îmbietoare ca\nvinul negru.\nE în mine o nehotărâre, parcă aproape de panică.\n— Hai acolo, hai la ea!",
  "Mergem, toată gloata însă, spre cătunul cu căsuțe vechi și strâmbe, boite\ngălăgios cu roșu, albastru sau galben tare.\nSoldații scotocesc prin casă, nu mai știu nici eu dacă găsesc sau nu\n„corpuri delicte”.\nSunt enervat, e în mine o răscolire de cușcă întărâtată.\n— Ajunge, venim mâine să facem percheziție din nou. Băgați de seamă,\naveți timp să dați înapoi ce-ați furat. Pe asta – și o arăt soldaților cu dispreț\n– o luăm cu noi, hoția ei e dovedită.\nÎncep să se văicărească toți bătrânii să le lăsăm fata. Ochi speriați, fețe\nde ceară și mâini negre care se întind spre noi…\n— Lăsați-o, nu a furat!… Mă prind târât de veston: nu a furat.\n— O să vedem, la judecată.\nO așez între santinele și pornim spre sat. S-a înserat, aerul e aburit… și\nîncepe iar să se cearnă, răcoros. Merge cu picioarele goale, lăsând urme ca\nmângâierile în noroi, sucind mereu umbreluța roșie. Când, ca să treacă\nvreun șivoi, întoarce talia în lături, sânii mici, strânși de șorțul strâmt, par\nînveliți ca într-o îmbrăcăminte, anume făcută pentru păstrarea lor, ca pumnii\nstrânși în mănuși.\nCoborâm mereu spre sat, când din senin începe o răpăială speriată de\nfocuri. Pe deal, la stânga, regimentul, alarmat, se formează pe unități. Sunt\nmereu sub obsesia regulamentelor. Trebuie să părăsesc totul, ca să alerg\nunde se aud focurile de armă. Ne oprim. Oamenii mă privesc nedumeriți,\nneștiind ce să facă. Rămân un timp nervos, pe gânduri.\n— Dați-i drumu… și mi-e privirea grea de frământare.\nSe apropie de mine, mi-a luat capul sub umbreluța roșie și, cu gura\naproape de a mea, mă întreabă, privindu-mă cu ochii acum verzi, adânci și\ncopilăroși:\n— Eu ce fac?\nO privesc încruntat, mânios:\n— Ce faci? Te duci acasă… hoațo.\nPune mâna micuță și mângâioasă, ca o pasăre, pe mâna mea… și încet,\nîn șoaptă caldă și bună:\n— Rămâi și dumneata.\nAcum întorc eu capul într-o parte, ca să n-o privesc în ochii verzi și\nlimpezi ca apa umbrită de salcie.\n— Lasă-mă-n pace!\nȘi pe mâna mea, mâna ei a devenit caldă ca apăsarea unui sân mic.",
  "— Vino la noapte, vin eu în sat…\nAș vrea să-i strivesc buzele, să-i acopăr ochii, dar îi azvârl numai mâna\nde pe mâna mea.\n— Nu se poate… Rămân aici.\nPlec copleșit de o prăbușire de tristețe și simt toată umezeala serii în\nmine. Când după vreo zece pași întorc capul, e mereu cu picioarele goale în\nnoroi, în șorțul albastru de Gretchen, în jurul capului oval și măsliniu cu\numbreluța ca o aură roșie, de sfântă a păcatului.\nȘi, când, după ce am străbătut marginea satului, întorc capul, văd mereu\nsilueta rămasă pe loc și umbreluța roșie.\nPână s-ajung la regiment, situația se și lămurește. Era o recunoaștere\ninamică pusă imediat pe fugă. Fac iarăși, fără să vreau, o constatare penibilă\npentru inteligența mea. De câte ori, înainte de luptă, pun mănușile de piele\nbrună, totul se rezolvă ușor. Știu că e stupid, dar este peste puterile mele ca\nsă nu constat coincidența asta.\nAdorm cu gândul la obrazul atât de limpede măsliniu, și la teama de a nu\nmă trezi laolaltă cu toți, noaptea, cu inamicul, asemeni unui urs, în tabără.\nÎmi spun că aș vrea să trăiesc, ca să pot să viu în timp de pace aci la Vulcan,\nsă mai întâlnesc din nou pe fata asta cu trup de șerpoaică. Noaptea, o ploaie\ncare răsturna din cer găleți, m-a făcut să deznădăjduiesc că mai apuc teafăr\nzorile. Am pus, când hainele mi-erau înscorțoșate de apă, de prisos o foaie\nde cort în cap.\nTocmai pe la ora trei, a doua zi, primim ordin să ocupăm Codlea. E o\n„cotă” uluitoare, ca o căciulă de câteva sute de metri, de jur împrejur\nneavând decât câmpie sau movile mai răsărite. Nici un munte adevărat nu\ndă atâta impresie de înălțime. Domină câmpia netedă până la Tâmpa\nBrașovului.\nSimțim toți că aici va fi întâia luptă grea. Orișan și cu mine, ca strategi și\ntehnicieni ai batalionului, suntem consultați cu îngrijorare de către\ncamarazii ceilalți, care ne cred, pare-se, și chiromanți.\n— Cred că nu trebuie să atacăm în nici un caz înălțimea, e de părere\nOrișan, cu jumătate privirea spre oamenii care se încolonează, cocoșați de\nranițele încă ude de azi-noapte. Trebuie înconjurată.\n— Și-așa va fi greu. E un punct de observație, care va fi apărat cu\ndisperare. Se formează coloana. Oamenii se închină, iar eu îmi pun\nmănușile. E un refugiu de lașitate atât de intimă, că niciodată nu l-aș spune\nnimănui. Nici lui Orișan, nici lui Tudor Popescu.",
  "La Codlea n-a fost luptă, n-a fost nici la Țânțar. Într-o seară numai, când\ndivizia ne-a dat inamicul la nord-est, a fost o mică încurcătură. Deși noi\nluptasem tot timpul spre vest, a trebuit să executăm, oricât am fost de uluiți,\nordinul diviziei și ne-am așezat în avanposturi cu fața la nord-est, deci cu\nspatele la dușman, pur și simplu. Pe la miezul nopții, o recunoaștere de\nhusari, care n-a dat peste nici o santinelă, s-a poticnit chiar de corturile\nofițerilor. Ne-am speriat noi, dar s-au speriat și ei și au rupt-o la fugă. Pe\nurmă am întors posturile și ei și au rupt-o la fugă. Pe urmă am întors\nposturile cu „fața la spate”. Mai târziu, iar o scurtă și vehementă încăierare,\nși ajungem pe malul Oltului.\nAcum știm precis că inamicul s-a retras pe celălalt mal, deluros, ridicat\nici-colo chiar din apă, ca un perete, pe când malul dinspre noi formează un\nadevărat șes. Nu vom rămâne în această câmpie bătută de focurile\ninamicului. Paralelă cu apa, la vreun kilometru de ea, mereu de-a lungul ei,\ne o râpă de lut galben, adâncă. Acolo ne vom ascunde așteptând ziua de\natac.\nÎntâmplări pe apa Oltului\nMalul deluros pare să fie puternic ocupat. Se văd ici-colo rețele de\nsârmă, creneluri de tranșee. Mă întreb cum vom trece apa adâncă și\nvijelioasă a Oltului, sub focul mitralierelor. Am anticipat viziunea miilor de\nmorți, a uraganului de obuze, a trupurilor zvârlite în aer.\nUnii sunt de părere că niciodată nu vom izbuti să ajungem acolo.\nCunoaștem aci, din nou, artileria lor; dar loviturile vin rare. Sunt și aici\nîntâmplări comice. Stăm adesea câte doi-trei ofițeri prieteni, deasupra râpei,\npe mal, la taifas și măsurăm, cercetăm malul celălalt (când împădurit, când\nrâpos, mâncat de ploi și tranșee) pe toată lungimea frontului de peste\ntreizeci de kilometri.\nAșa, într-una din zile, în urma unei explozii, ne pomenim rostogoliți\npeste cap, ca niște berbeci, în fundul râpei. Obuzul lovise la câțiva metri\ndepărtare, rupsese malul și-l prăbușise cu noi cu tot. Era de calibru mare,\nînsă nu părea să aibă o încărcătură prea bună. Dar peste două zile, când o\nbaterie a noastră a deschis focul asupra dealului din față, am avut, pentru\nîntâia oară, priveliștea unui duel de artilerie. Peste zece minute, cea\nromânească, spre extraordinara noastră surprindere, era redusă la tăcere.\nDouă tunuri erau sfărâmate complet. Era o înjunghiere în orgoliu, ca\nînfrângerea șampionului român la circ. Niciodată în cărțile de citire, sau în",
  "luptele copilăriei dintre noi și turci, nu biruiau turcii. Pentru întâia oară\naveam, de asemenea, impresia că văd obuzele înainte încă de a cădea în\nțintă. Poate din cauza încălecării imaginilor, dar când focul e intens și ești\nsub traiectorie, le vezi ca niște mici comete de fum și oțel la punctul de\ncădere. Fără îndoială că este mai mult o sugestie sau, cum aflăm mai târziu,\no lovitură semipercutantă. După ce a terminat cu bateria, artileria inamică\nși-a plimbat loviturile pe tot frontul, cu mânie și vădite intenții de represalii.\nNu e semn bun pentru ce are să vie.\nÎncepând de a doua zi, poziția devine statornică. Suntem destul de bine\nadăpostiți și mi se par suportabile loviturile. Admirabila conducere a focului\nne pune pe gânduri și încep legendele spionilor, ale telefoanelor subterane.\nTotuși în fiecare zi ne ridicăm pe malul râpei și privim dealul de dincolo,\ncu mistuitoarea curiozitate cu care un condamnat ar privi pe fereastră cum i\nse construiește eșafodul în curtea închisorii. Întârziem mereu, căci știm că\nse fac pregătiri anume pentru marea luptă. Aflăm de căderea Turtucaiei și o\nsocotim ca pe o cădere oarecare a Branului, destul de umilitoare, dealtfel,\npentru ca s-o putem admite.\nÎntr-una din nopți, pe când eram în gardă mare, avanposturile ne\nsemnalează un atac inamic. Cu o seară înainte pătrunseseră dincoace de Olt,\nîn satul Veneția, neocupat de noi. Pe câmpia mare și netedă ca un lac,\nînaintează spre noi un lanț de trăgători, căruia în întunericul vag negricios le\ndisting siluetele negre ca păcura. Se apropie ca niște spirite ale nopții. Mi-e\nfrică și mi-e frig. Pornim cu compania desfășurată înaintea lor pe mutește.\nTremur atât de tare, îmi clănțăne dinții în așa fel, că mi-e teamă să nu simtă\ncei de lângă mine. Nu pot răspunde din cauza asta la o întrebare șoptită a\ncăpitanului Floroiu, care e foarte hotărât și foarte liniștit. Nu pot să știu\nprecis de ce tremur atât de nervos, de frică sau de frig (căci sunt îmbrăcat\nușor, ca în seara când am plecat). Îmi simt mușchii de deasupra genunchilor\ntremurând, fără nici o senzație de oboseală. După un timp lanțul lor se\noprește și se oprește și al nostru. Stau așa ca vreun ceas, iar când se\nîncenușează noaptea, trimitem înainte o patrulă care ne anunță că s-au\nretras.\nA doua zi, jos, în râpa cu maluri crăpate și cu fundul de pârâiaș uscat,\nunde avem câteva corturi, vine un țăran, mustăcios și uscat la față ca un\nmucenic:\n— Domnule comandant, am să vă spun o vorbă…\n— Ce? spune…",
  "Vorbește încet, rar, cu brațele încrucișate, acoperindu-și cu mâna mustața\nși gura.\n— Sunt în sat două fete spioane.\nTresărim toți speriați. E ca și când o stafie ar fi semnalată real.\n— Da, da… Sunt două surori care s-au avut bine și cu ofițerii unguri, că\nsunt frumușele, iar acum le trimit mereu știri dincolo.\nColonelul își ciupește mustața „kaiseriană”.\n— Cum le trimit ele știrile?\n— Păi acum, drept să vă spun, eu nu știu… Da le trimit… o fi la\ntelefon… o fi trecând noaptea… că tare bine cunosc Oltul… nu știu.\n— Ce fel de fete sunt astea?\n— Frumușele, drept să vă spun… că de-aia se și uită ofițerii la ele… Și\ncu untărofițeri de ai dumneavoastră petrec mereu.\nNimeni nu știe nimic.\n— Gheorghidiule, ia patru oameni și vezi ce e acolo.\nOmul mă duce până aproape de poarta casei lor, înaltă, amintind de\nporțile săsești, și pe urmă se dă mai în lături, să nu fie văzut.\n— Asta-i casa… e casa lor… Le cheamă Maria și Ana Mănciulea.\nÎnăuntru e chef cu strigăte și cântece. La bătăile noastre în poartă, au\napărut în pridvor cele două fete. Una e scurtă, să tot aibă douăzeci de ani, cu\nochii mari căprui și fața rotundă de țărăncuță sănătoasă.\n— Ce-i cu dumneavoastră aci?\n— Petrecem, domnule ofițer… petrecem și noi de bucurie că au venit\nromânii noștri… Poftiți și dumneavoastră, că avem pui fript și vin bun…\nAr trebui să fac pe detectivul, dar nu știu cum să-ncep. După înfățișare,\nnu mi se pare nimic suspect. Sunt foarte strâmtorat.\n— Ascultă, pare-mi-se că dumneavoastră faceți spionaj.\nSe jură, se văicăresc fără lacrimi, ca niște marchitani.\n— Vai, domnule ofițer, cum se poate să spuneți asta? Auzi?! Să spuneți\ncă suntem spioane? Și noi, care nu mai puteam de bucurie când am văzut că\nvin românii noștri…\nMă întorc și las lucrurile cum au fost.\nColonelul e furios când află că n-am găsit nimic care să se potrivească\ntemerilor noastre.\n— Se poate, domnule, om inteligent, să nu pricepi nimic atunci când\nvezi chefurile astea? Du-te imediat, fă o nouă percheziție, arestează-le și\nlasă acolo un post până mâine.",
  "Mă întorc, fac o nouă percheziție la lumina lumânărilor, căci acu e\nnoapte, și, negăsind nimic, le spun totuși că sunt arestate. Las acolo un\ncaporal cu trei schimburi de santinelă. Femeile sunt sfârșite de groază. Din\ntot cheful de după-amiază a ieșit un mormânt.\nDupă miezul nopții, a început să plouă și apa se scurge șiroaie prin\npânza corturilor joase, dar mai ales vin șiroaie de dedesubt de ne udă\nculcușurile. Nu mai poate dormi nimeni. Când, pe la unu, primim ordin de\nplecare, zăpăceala devine lugubră. Oamenii nu se pot găsi decât întrebând\nnecontenit unii de alții, nu se pot desface repede corturile, nu e loc de\nîncolonare în râpa îngustă.\n— Domnule colonel… am în sat… spioanele acelea… ce fac cu ele?\nLa lumina unui felinar de macagiu, consultă cu maiorul de la batalionul\nal II-lea și cu aghiotanul lui o hartă mică, fără să găsească punctele căutate.\n— Domnule colonel…\n— Ce-i, domnule? și de-abia ridică, sâcâit, ochii de pe hartă, pe care se\nplimbă, căutând, degetul gros al maiorului.\n— Ce facem cu fetele alea?… Spioanele?\nE uimit:\n— Lasă-mă, domnule, în pace… de astea îmi arde mie acum?… Ei,\npăcatele mele…\nReiau înfiripat:\n— Domnule colonel… am un post acolo…\nE furios.\n— Lasă-mă, domnule, înțelege odată…\nTotuși, abătut, nu știu ce voi face, și stărui:\n— Ce să fac cu ele?\n— Ce să faci? Împușcă-le… domnule… fă ce vrei. Dar lasă-mă în\npace… Împușcă-le…\nMi se face gol în cap. Plec aiurit.\n— Domnule maior, am un post de trei oameni în sat… Ce fac cu fetele\nalea?\n— Ce fete, domnule? Lasă-mă în pace cu fetele dumitale. Ei, gata a\nnoua?\n— Domnule maior, mă scâncesc enervat.\n— Du-te, domnule, la colonel și-ntreabă-l.\n— Am fost.\n— Ei, și? Ce ți-a spus?",
  "Nu prea îmi vine să mărturisesc.\n— Mi-a spus să-l las în pace… Să le împușc și să-l las în pace.\n— Floroiule, ți-ai strâns oamenii?… Corabule, gata? Vedeți să nu facă\nnimeni zgomot în timpul marșului… să puie bidoanele în buzunare, să nu\natârne.\n— Domnule maior, ce fac?\n— Lasă-mă, domnule, în pace… Împușcă-le dacă ți-a spus colonelul și\ntermină, fugi la pluton.\nMă hotărăsc să las și eu pe caporal, să facă așa cum i-o trăsni prin cap,\nca la joc de noroc.\nPornim oarecum înapoi, depărtându-ne de Olt. E un drum de care,\nanevoios, și plouă mereu. Oamenii alunecă, se lovesc unii de alții și înjură\namărâți. Se amestecă mereu rândurile.\nÎnspre zorii zilei, cineva se alătură de mine în pas, ca o umbră.\n— Dom sublocotenent…\n— Ce e, mă? Cine ești?\nȘi, mereu în șoaptă, răsuflând greu:\n— Eu. Niculae Zamfir, caporalul…\n— Ei, ce?\n— Am adus femeile alea cu noi.\n— Mă, ești nebun?\n— Uitați-le…\nAmândouă, în cămăși, cu picioarele goale, cu câte o brodoadă pe umeri,\nmerg alături, păzite cu baionetele, prin ploaie.\nLas lucrurile așa.\nÎn zori poposim într-altă râpă.\n— Domnule maior!\n— Ce e?\n— Caporalul a venit cu femeile…\nCât e de gros, maiorul se crucește.\n— Aici?\n— Aici.\n— Dragă, dacă o da cu ochii de ele colonelul, nu mai scapă… trimite-le\nimediat cu caporalul la brigadă.\nCeea ce și fac, bineînțeles.\nA doua zi aflăm că noaptea vom trece Oltul la Krihalma. Agonia se\napropie de sfârșit… Luăm o poziție de plecare într-un luminiș de pădure și",
  "ne pregătim sufletele cum se pregătesc coșciugele și hainele morților.\nFormele și culorile devin iar ireale.\nPe la patru vine comandantul brigăzii. Ne-adună pe toți ofițerii în cerc.\nTotul e palid.\n— Colonele… va să zică ne-am înțeles?…\nAscultăm abătuți explicațiile care nu spun absolut nimic. Vom ataca\nnoaptea, fără cea mai mică pregătire de artilerie.\nUnul spune, cu glas umbrit, gândul tuturor:\n— Domnule general… dar e apa adâncă… poate de doi-trei metri. Și\ncurentul e iute…\nBrigadierul rămâne nedumerit.\n— De, știu eu?… Să puneți pe cei mai înalți la dreapta… Să se țină\noamenii unii de alții… Ce vreți să faceți?\nOrișan surâde și mă privește consternat.\nAltul spune, nesigur, parcă la întâmplare:\n— Și pe urmă, în vad, sunt sârme întinse dedesubt în apă, ca să ne\nîncurcăm în ele…\nBrigadierul nostru parcă întâia oară se gândește la asta. Își apropie\nsprâncenele stufoase.\n— De, știu eu?… Colonele… Să pui să taie din pădure crăci… să faceți\nniște căngi ca să smulgeți sârmele din apă.\nAcum își întinde mustața mare, căruntă.\nNe privim unii pe alții cu o nedumerire de animale duse la abator. Pentru\nasta am stat o săptămână în loc?\nColonelul gâfâie emoționat, palid, neliniștit.\n— Da… sigur… vedeți… domnule general… o să fie greu… Ei au\nposturile de mitraliere cu țevile ațintite de cu ziuă…\n— Or fi, da ce vreți să facem?\nCorabu, negricios și îndesat, se apropie și arată apoi, dincolo, pe malul\ncelălalt, un moț stâncos:\n— Domnule general, trebuie ocupat întâi gurguiul ăla, că pe urmă cade\ntoată poziția.\nZâmbim vag cu toți, ca în fața unei imposibilități, și generalul întreabă\ndisprețuitor:\n— Să-l luăm… sigur să-l luăm… Da cine să-l ia?\nCăpitanul, singur parcă îmbrăcat în piele de ofițer reglementar, răspunde\nscurt:",
  "— Îl iau eu, cu compania.\nGeneralul îl privește și mai disprețuitor, sincer dezgustat de atâta\nfanfaronadă, și găsește că nu merită nici un răspuns.\n— Așa, colonele… Și uitam să-ți spun… Nu iei decât două batalioane.\nUnul îmi rămâne mie ca rezervă a brigăzii.\nDupă un scurt schimb de vederi între comandanții de batalioane, se\ngăsește că e rândul nostru să fim trecuți la rezervă…\nNu știu, răsuflu ușurat. Încă două-trei ore câștigate față de ceilalți.\nAsta prețuiește ca o amânare de operație, cu câteva minute.\nDe cu seară ne punem în mișcare și pe la miezul nopții, după ce\nstrăbatem, în liniște de mormânt, distanța de vreo doi kilometri, printre case\ntăcute, stinse, ca locuite de stafii, ne oprim lângă terasamentul înalt al unei\ncăi ferate. Noi vom rămâne adăpostiți acolo. Se știe că inamicul are\nposturile de pază dincoace, spre noi, în câmpie.\nTrebuie ca, până nu prind ele de veste, oamenii dinainte să se strecoare,\nunul câte unul, în spatele lor, să se adune acolo pe compănii și pe urmă să\npornească atacul… Dacă se poate, să treacă apa chiar, pe tăcute, și numai în\nurmă să deschidă focul.\nPlanul mi se pare irealizabil. Dealtfel, știm că pe tot frontul de treizeci\nkilometri, Oltul va fi trecut la noapte de întreaga divizie. Un regiment care a\nfăcut o încercare cu două zile înainte a fost însă respins, știm și asta, cu\npierderi.\nCei care au plecat în față ni se par plecați în noapte, pe lumea cealaltă.\nCe pipăie, ce văd, ce simt acum, în clipele astea? După vreun ceas abia,\nauzim un semn de viață… și semnul de viață e o întâie răpăială pripită de\nfocuri, care sfâșie noaptea, pe drumuri înalte către stele. Începe un hău\nmetalic, asurzitor, de mitraliere care macină, tocând bandă după bandă ca\nun nai, lătrând viu de tot, sperios, ca un motor de motocicletă.\nNu știm ce e înainte, cu toate că e lună și eu caut mereu să-mi închipui\nce văd în fața lor ochii celor de acolo. Mă simt prea subțire, dar parcă\nmănușile pe care le-am pus de la început țin de cald. Sabia am dat-o la\ncăruța de bagaje, iar armă nu port, ca să pot fi mai ușor și pentru că simt că,\nde aproape, nu voi putea ucide niciodată.\nStăm îngrămădiți în dosul terasamentului și așteptăm mereu. Toată\nnoaptea durează clocotirea de cazan, din care nu vedem nimic. E un alt\ntărâm, la poarta căruia suntem.",
  "Pe urmă încep să-i vină generalului vești, ca niște sentințe, din toate\npărțile… Batalionul I din XN respins, batalionul III din același, respins.\nPatrulele de legătură aduc și ele veștile care deschid morminte, de pe tot\nlungul malului. Batalionul XM respins… regimentul XR respins.\nNumai în față, de la patru sute de metri din dreptul nostru, nu e nici o\nștire. Din când în când, doar câte o impresie de oboseală, de scădere de\nînverșunare, dar pe urmă răpăielile revin cu și mai mare furie. Nu ajung\nvaiete omenești, dar trebuie să fie.\nSe încenușează din ce în ce noaptea și se alburesc luminișurile.\nLămurim în fața noastră culmea amfiteatrului înalt – cu copaci, pășuni,\ncase – care păzește vadul și care se creează acum din nou, din neantul nopții\nși al necunoscutului. Când zorii devin încă și mai albicioși, vedem pe culme\nsiluete de soldați inamici, iar pe dreapta pâlcul unei mitraliere. Două mici\ntunuri, „pușcoace” de cincizeci și trei, pe care le avem între noi, încearcă\nzadarnic să puie în bătaie. Intervin Corabu și Orișan, care după aceea și\nochesc cu ele. Un obuz, tras de nu știu care dintre noi, sparge pâlcul\nmitralierei, care amuțește, lăsând doar pe celelalte să continue. Sunt pur și\nsimplu uluit de această precizie. Lanțurile de trăgători ale ungurilor încep să\nse coboare, ca să atace, de unde deducem cu uimire și cu răsuflet oprit că ai\nnoștri au trecut (și sunt în pericol să fie dați înapoi).\n„Batalionul trei, înainte!” trece comanda din gură în gură, și la lumina\ndimineții pornim într-o goană de cross-country. Sar prin băltoace, peste\nșanțuri de scurgere, alunec într-o fâneață, iar mă ridic și trec mai departe.\nPriveliștea apărută din evaporarea nopții e nouă ca la facerea lumii. O\nmoară… lângă ea câteva căpițe de fân și pe urmă apa tulbure, cu șivoaie\nputernice, a Oltului blestemat. Mantale, ranițe și ici-colo cadavre și răniți.\nPe o căpiță, cu căciula fumurie și țuguiată, un ofițer ne întâmpină râzând și\nne face semn de salutare cu mâna. Aflăm, din fugă, că are mațele scoase\nafară.\nȘi neîntârziat intrăm, fugind mereu, în apă. Valurile împing puternic, dar\nnicăieri apa nu trece de gât. Dincolo, în luncă, același spectacol. Mantale\nomenești… ranițe… câțiva răniți, câteva cadavre… Mai la stânga, lângă\ndouă sălcii, lungit drept pe spate, cu picioarele lipite și mâinile întinse lângă\nel, pe pământ ca pe catafalc, în manta neagră cu șireturi roșii, cu gulerul\nridicat și chipiul roșu în cap, un mort.\nColonelul…",
  "În fugă mă abat trei pași, cu arma în mână, cu baioneta pusă, și întreb cu\ndeznădejde pe soldatul care stă într-un genunchi, alături:\n— Domnu colonel?…\nMi se umflă pieptul de emoție, dar alerg mai departe, alături de oamenii\nmei. Inamicul se răzgândește și o ia la fugă înapoi.\nBilanțul nopții… Trupele noastre au făcut opt sute de prizonieri și au\nluat tot malul. Colonelul trecuse apa noaptea, cu întâia companie, fără să fie\nsimțiți. Compania a doua a fost surprinsă în apă de mitralierele concentrate,\ndeoarece postul lor a prins apoi veste și a dat alarma. Compania a pierdut\nmai mult de jumătate din efectiv. A fost un moment de groază și urlete.\nColonelul a fost omorât în zorii zilei, cu câteva clipe înainte de a vedea noi,\ncei de la rezervă, pe inamic pornind la contraatac, din fumegarea lăptoasă a\ndimineții.\nCând, într-un sat de pe celălalt mal, către seară, îmi usuc hainele, grele\nîncă de apa Oltului, ordonanța îmi aduce, uimit o veste neașteptată.\n— Dom sublocotenent…\n— Eh?\n—… știți, Maria Mănciulea? spioana? spioana de ieri noapte?\n— Ei, spune, mă…\n— Am întâlnit-o… e aci… I-a dat domnul general de la divizie o mie de\nlei și o pereche de bocanci… A trecut Oltul în fruntea unui regiment… ca\nsă-i arate drumul.\nAveam s-o întâlnesc și eu peste vreo două săptămâni, alergând\nbucuroasă spre mine și certându-mă prietenos:\n— Vezi, domnule sublocotenent, ai vrut să mă împuști… și eu am trecut\nOltul cu soldații noștri.\nRănit, în București, aveam să-i văd, în vitrină la „Julieta”, fotografia\nalături de regina și doamnele de onoare de la palat. Aveam să aflu ca are\n„Virtutea militară” de aur și să citesc în gazete întâmplarea ei, fără\ncomplicația cu arestarea sub bănuială de spionaj. La Iași aveam s-o văd din\nnou, căutându-mă bucuroasă în grădina Copoului și arătându-mi că a fost\nînzestrată și luată la un spital de sub îngrijirea reginei. Ba acum am auzit că\ne și în cărțile de citire.\nSeara, la masă, ne întâlnim într-o casă gospodărească împăcați, și că\nputem mânca întâia oară cu „masa pusă”, și că putem dormi, întâia oară de\nla intrarea în război, într-un așternut. Schimbăm impresii.\n— Orișan, n-a fost nici de data asta război… Ce crezi?",
  "— Nu… cred că nu… Dar are să fie… Că este de unde.\nȘi totuși, moartea colonelului dă o impresie de târât și înlăcrimat\nmulțumirii de a ne găsi fiecare din noi, cei scăpați, în viață.\nPost înaintat la Cohalm\nBatalionul nostru era acum bine înaintat, la zece kilometri peste\ndealurile de dincolo de Olt, în Cohalm. Un orășel cu străzi rural de largi, cu\ncase săsești, cu porți înalte, închise și cu ferestre ca de cetate. O piață\nîntinsă în mijloc – poate pentru bâlci, duminica. E așezat la întâlnirea a\ndouă văi, din fundul cărora urcă ușor coaste line, de un verde dulce, bălțat\nici și colo de pete negre – petice risipite de pădure.\nÎn fiecare zi aveam încăierări de avanposturi.\n— Bitte, ein Milch-Kaffee.\n— Es wird glei' kom', răspunde vecina mea, săsoaică tânără și frumoasă\nca o vacă elvețiană.\n— Wenn das Kaffee gut schmeckt werde ich ihr Mann heute herbringen.\nCăci mi-a spus că bărbatul ei e în satul vecin, sergent în trupa care ocupă\nsatul.\n— Gott șei Dank, dar könnten Sie machen!\nN-am început să moi felia lată de pâine în cafea, că începe o răpăială de\nfocuri și soldatul năvălește pe ușă:\n— Ne atacă, domnule sublocotenent.\nIau arma din mâna lui, ca să i-o dau la poartă iar înapoi, pun mănușile și\nies în fugă pe ușă.\nAproape de prânz mă întorc obosit și flămând.\n— Mein Milch-Kaffee bitte…\n— Und mein Mann? și aduce iar cafeaua.\n— Es wird zum Morgen sein.\nAdesea ne plimbăm după-amiază pe ulițele pustii ale târgului, pe care nu\nîntâlnim decât soldați de ai noștri și curieri de la regiment.\nÎn ziua aceasta tomnatică și luminoasă de septembrie – cum venim spre\npopotă – târgul ne pare pustiu. Pretutindeni obloane trase, porți zăvorâte și\nnici un trecător. E ascunsă toată lumea dincolo de porțile grele de stejar, ca\nîn niște temnițe.\nBa nu! O Gretchen mlădioasă, cu știutul șorț albastru, a ieșit dintr-o\ncurte pe furiș, cu o mișcare de șoarece curajos, și dă, surprinsă, cu ochii de",
  "noi. Îi e frică și tremură stând pe loc. N-am făcut nimănui nimic. Dar e\nrăzboi.\nLa popotă aflăm vești tot mai rele despre Turtucaia. Nimeni nu ia însă\nlucrurile în serios, mai mult ne necăjește faptul că nu suntem, încă\nschimbați. Ne e dor de liniște și aci zilnic suntem sâcâiți de patrulele\nungurești din Fischer și Stena. Dimineața și seara suntem regulat alarmați\nde răpăiala violentă de focuri, care face să vuiască văile. Ne e dor de o\nnoapte, două, de somn fără grijă.\nSe mănâncă fără poftă, în camera îngustă, în care ne-am înghesuit cu\ntoții, sub protecția platelor și insuportabilelor maxime brodate, pe pânze\natârnate de pereți: „Dein Vaterland sollest du…” etc.\nVine soldatul popotar al regimentului și este primit cu strigăte vesele. Ne\naduce vin.\n— Să trăiți, domnule căpitan, mi-a dat de la regiment vin numai pentru o\nzi; domnul sergent Florea zice că pisemne veniți dumneavoastră la noi la\nrezervă, de mâine.\nDacă zice domnul sergent Florea, așa trebuie să fie. Domnul sergent\nFlorea e doar de la statul-major. Se ciocnesc paharele de probă, așa.\nLa poartă s-a oprit însă din goană un călăreț și, în timp ce privirile\nnoastre se întretaie, brusc neliniștite, în odaie a și intrat un flăcău îmbrăcat\nțărănește, asudat și de abia răsuflând.\n— Domnule comandant, ne jefuiesc ungurii, scăpați-ne!\nComandantul batalionului îl măsoară liniștit cu ochii mici verzui, cu\nmustața întrebătoare:\n— De unde ești?\n— Suntem din Stena. Iacă ici peste deal. Ne-o prăpădit. Au venit acuma\no mulțime de tunari și adună vitele oamenilor. Pe cine se împotrivește, îl\ngătește cu arma.\n— Sunt mulți?\nDar băiețandrul se încurcă. Se vede cât de colo că întrebările acestea nu\npătrund în gândul lui, răscolit și frământat de cele de acasă.\n— Sunt mulți, domnule comandant. Și parcă fiindu-i teamă că n-o să\nmai mergem: Adică nu – să tot fie la cincizeci-șaizeci. Au descălecat la\nprimărie.\nCăpitanul Floroiu – căci maiorul Dimiu acum comandă regimentul și e\nîn rezervă la divizie – stă pe gânduri câteva clipe; pe urmă își schimbă",
  "privirea liniștit, pe fiecare pe rând, și se oprește asupra mea. Ca toți novicii\nla comandă, căpitanul dă ordine complete și cu voce importantă:\n— Sublocotenent Gheorghidiu, ia-ți plutonul și vezi ce este. Dacă poți,\nintră în sat și strânge armele locuitorilor. Ai grijă să nu fii surprins. (Se știe\ncă o parte din populația sasa ne e înverșunat ostilă). Ia ostatic pe primar pe\ntimpul cât faci perchezițiile.\nMă uit cu părere de rău la friptura care îmi rămâne în farfurie.\nPrin ambele șanțuri pline de buruieni ale șoselei așternute cu praf de\nmunte, înșirați unul după altul, alergăm aproape, până la Stena, care este\ndupă o muche de deal, la patru-cinci kilometri. Mă simt înfierbântat,\nîngrijorat.\nPentru întâia dată am răspunderea unei acțiuni. În mic sau în mare – în\nfața morții – evident că lucrurile se petrec la fel. Și eu am impresia că am să\ndau o mică bătălie „în stil mare”. Voi împărți deci plutonul în linie de\ntrăgători și în rezervă. Mi se pare însă că nu-mi rămâne nimic din pluton.\nDeci nu… Dar oamenii aleargă – timpul trece, material de iute, și eu nu sunt\nîn stare să iau o hotărâre. Dacă mă apropii de micul șanț al șoselei, e\nlimpede că voi fi văzut. Dacă aș lua-o prin tarlalele de porumb roșiatic din\ndreapta sau din stânga drumului alb, mi s-ar risipi oamenii.\nCe fac? Ne apropiem tot mai mult… De după deal vom vedea dintr-o\ndată satul cu acoperișurile lui roșii de țiglă, cu biserica săsească, ascuțită, cu\nun tăiș înfipt în albastrul cerului.\nȘi timpul fuge parcă mânat de picioarele mele sau mânându-le.\nDar, la cotitura șoselei albe, apare un călăreț cenușiu.\nÎn porumb! Ne trântim toți pe brânci în șanț sau după mușuroaiele de\npământ afânat și uscat de la rădăcina cocenilor.\n— Să-l prindem, domnule sublocotenent. Nu trageți nimeni, băieți… nu\ntrageți, nu trageți! Soldații mei își dau ordine singuri. Nu trageți nimeni!\nCălărețul se apropie tot mai mult, legănat în șea, săltând în trap bătut,\naplecat pe cal. La o sută de pași în urma lui, apare dintre copaci, din lumea\nlor, un altul, și pe urmă încă unul.\nÎn tot peisajul încremenit, viu colorat de amiază, de-a lungul șoselei\nalbe, ei sunt singura mișcare.\nO „recunoaștere”. Oamenii sunt încălziți. „Nu trageți, măi, nimeni”.\nOrdonanța de lângă mine are și ea curaj – acum, dealtfel, nu costă nimic să-\nl ai.\n— Facem rost de cal și de pături, domnule sublocotenent.",
  "Privesc înfrigurat: un călăreț se apropie legănat, pe șoseaua albă. În\ntrapul calului, vine fără grijă cu ochii pe sus, pe deasupra tarlalelor, în\nalbastrul zilei acesteia, dumnezeiesc de frumoasă. Peste câteva clipe, dacă\nnu se va opri, va muri în lumină, cineva. Poate el, poate și cel dintâi care se\nva apropia de el. O curiozitate intensă mă frământă, oprește totul în mine ca\nun zbor întins. Cum are să fie?\nSe apropie tot mai mult… E la o sută de pași. Îi văd fața, ochii, puncte\nnegre. Vine săltând în trapul calului. Privește peste dealuri și nu știe că în\nporumb cincizeci de arme sunt întoarse spre el, îl așteaptă. Privește spre cer.\n„Să nu tragă nimeni, domnule sublocotenent. Să nu tragă nimeni”, se luptă\nînăbușit, nevăzuți, soldații.\nDar se apropie tot mai mult. Iată-l la douăzeci de pași. E un flăcăiaș cu\nochii ca măslinele, cu fața pătrată, umerii obrajilor prea ieșiți, cu mustața\nmică, neagră, tunsă. Mișcă buzele. Acum se aude. Cântă. Îmi tremură\nmâinile pe armă. Ar fi trebuit să numesc doi oameni care să-i apară dintr-o\ndată înainte și să-l prindă, fără să-l omoare, dar răspunderea mi s-a părut\nprea mare și, mai ales, ar fi dat impresia că eu evit, pentru mine, pericolele,\npe care le impun altora. Am luat de aceea și eu o armă în mână, și acum mă\nîntorc să dau ordin celor din șanț cu mine, să sărim cu baionetele întinse la\nel. Toți tremură, cred, de nerăbdare, cu mâna pe armă, congestionați, cu\nochii imobilizați, hipnotizați parcă. Cum va fi? E ca un spectacol de\nexecuție…\nCântecul se aude acum lămurit. Aș putea să-i vorbesc, obișnuit, ca unui\ncunoscut. Dar un trăsnet de armă a spintecat de sus în jos văzduhul. Înfiorat,\ncălărețul se oprește și privește cercetător spre muchiile dealului. Toată\nînfrigurarea, tot zbuciumul, toată nerăbdarea îndelung apăsate izbucnesc\nacum în salve de detunături, ca explozia unor tuburi prea mult încărcate.\nFără să-și dea seama de unde vin focurile, căci ar fi încremenit de groază\nca o statuie topită, a răsucit calul în loc și s-a așternut pământului în fugă.\nPloaia de gloanțe ridică praful șoselei, cum ridică ploile de vară bășici pe\nrâu. A dispărut după colț.\nN-a lăsat în urmă decât o dâră de sânge. Și mă gândesc la glonțul rătăcit\ncare vine de la doi kilometri, ca să se înfigă în pieptul vreunui predestinat.\nCine l-o fi iubit atât?\nAcum din marginea satului ne primesc salve repezite de focuri.\nȘtiam că are să fie așa.",
  "Culc oamenii în porumb… și nu mai știu ce să fac. Raționez înfrigurat și\ndisperat de serios.\nȘtiu că grosul inamic e la doi kilometri de sat, pe când batalionul nostru\ne la cinci. Nu pot cădea deci în spatele satului. Pe de altă parte, ce sens\npoate avea un atac de front cu un pluton, când nu știi precis ce ai în față…\nDar cineva a strigat la dreapta: „Să-i luăm pe flanc”, și toată lumea urlă:\n„Să-i luăm pe flanc, domnule sublocotenent”. S-au aprins toți.\nPână să mă trezesc, cei zece-cincisprezece oameni de la aripa dreaptă au\nluat-o la goană doborând cocenii, răscolind pământul cu bocancii, ca să\nînconjure satul.\nDin față focurile vin tot mai dese (e drept, cam lungi, deasupra capului).\nHusarii au căpătat curaj și au ocupat la marginea satului o muchie de deal.\nLa patru sute de metri de ei, încerc să opresc lanțul de trăgători, dar nu am\nlângă mine pe nimeni. Oamenii, Dumnezeu știe pe unde or fi, prin porumb.\nUn piuit îndepărtat, pe urmă din ce în ce mai apropiat, spre noi. Un\nvâjâit pătrunzător și o bubuitură groaznică, în timp ce ne învăluie fum și\npraf.\nArtileria lor a intrat în acțiune.\nDar loviturile vin rare și alături…\nSingurul lucru neplăcut e capriciul obuzului care vine unde nu te aștepți.\nAici… dincolo… Poate, lămurind lumile, chiar în locul în care te afli.\nÎn picioare, în porumbul încă verde, privesc cu binoclul spre linia\ninamică, pe care nu o pot preciza. La început tragem toți, cu furie, pe urmă\nne mai potolim. Deodată, în dosul satului, un ropot de plesnete spre cer.\nHusarii țâșnesc îngroziți, de după garduri, cu mișcări întinse de iepuri negri,\ncăci sunt luați din spate. Cei de aici îi urmărim cu focuri.\nȚipete, urlete. Năvălim spre sat. Alunecând mai mult pe povârniș, cu\nghetele încărcate de țărână, mă trezesc în mijlocul șoselei, în marginea\nrândului de case.\nUn grup de țigănuși îmi arată cu bucurie pe unguri fugind peste dealurile\ndin stânga. Așadar, nu vom prinde niciunul.\nDar „am cucerit” satul. Coborâm acum pe ulița principală, largă cât două\nbulevarde din București, cu plantații îngrădite prin mijloc. Copii ne\nîntâmpină din toate părțile și pe la toate ferestrele apar capete curioase,\nascunse de după perdele colorate. Doar româncele noastre rumene și pline\nau ieșit cu poalele pline de mere și pere, cu oala de lapte în prag. Nu mai am\npe lângă mine, în scurtă vreme, decât pe sergentul Voicu și vreo doi-trei",
  "soldați. Ceilalți s-au risipit, ademeniți de merele rumene, de ulcelele cu\nlapte și de obrajii tot așa de rumeni și de albi, care îi chemau râzători. Ce\npercheziție să mai fac? Dar un grup întreg de sași vin convoi spre mine.\nPlâng toți.\n— Ce-i cu dumneavoastră? îi întreb autoritar, firește.\nVorbesc toți deodată. Unul slab și înalt, cu mustăți prea groase, altul\nmărunt, cu o jumătate mustață. O săsoaică osoasă și prelungă, copii mici și\nmari.\n— Ne-a nenorocit, ne omorâm. Dumnezeule! plâng și se vaietă, unii în\nromânește, alții în nemțește.\nNecăjit, fără să pricep nimic, scos din sărite, strig la ei:\n— Ce-i cu dumneavoastră?\nAtunci sasul cel înalt și slab îmi povestește scâncit, nenorocit:\n— Ne-a luat fata… fata noastră! Mă încrunt. Iar corul lor, întreg: Ne-a\nluat fata… fata noastră!\nSăsoaica îmi întinde și o fotografie mare pe carton cenușiu de lux:\n— Uite ce frumoasă fată, studentă la Sibiu!\nÎntr-adevăr, e tare frumoasă.\n— Cum, cine v-a luat-o?\n— Soldatul… soldatul.\nTresar, cu totul nedumerit:\n— Un soldat de-al meu?\nȘi iar toți în cor:\n— Nu, soldatul care păzește satul… Soldatul călare.\nNu mai pricep nimic.\n— Cum? Cine păzește satul, ce soldat?\nUn român de ai noștri îmi explică în chip firesc:\n— Domnule ofițer, soldatul care păzește satul, soldatul dumneavoastră,\npe care l-ați lăsat aici, care păzește satul… a zis că e șpioană.\nCad din cer.\n— E vreun soldat care păzește satul?\n— Păi cum? E un soldat care rămâne în sat zi și noapte. Doarme chiar la\ndumnealor. Are un cal alb și aleargă toată ziua de la un capăt la altul al\nsatului. Ei, păi dacă era el aici, credeți că mai veneau ungurii? Se lua după\nei cu focuri.\nAsta-i curată poveste.\n— Unde-i soldatul acela?",
  "Sașii plâng toți în cor:\n— Nu știm, nu știm.\n— Când a plecat?\n— Azi dimineață, a luat-o prin pădure la dreapta, cu fata.\nAm priceput cum stau lucrurile și sunt hotărât să-l prind și să termin.\nMi-e milă de bieții sași.\nDar nu mai pot scăpa acum de liota lor.\n— Ce ne facem noi? și plâng, femeile se trag de păr. Ce ne facem,\ndomnule ofițer?\nÎi liniștesc cum pot. După mine se țin alai acum, prin satul larg și\nfrumos, sași și români. Pe strada scăldată lung de ultimele raze piezișe ale\nsoarelui, care arde parcă la capătul ei, vine cineva în goană, în capul gol.\nNici nu s-a apropiat bine.\n— Ne atacă, domnule sublocotenent, ne atacă!\nA ajuns la mine gâfâind, după el vin femei, copii speriați.\n— Au primit întăriri, vin pe două coloane, pe șosea și pe culmea\ndealului.\nSimt că-mi vâjâie urechile. Unde-mi sunt oamenii?\nO bătrână mă ia de mână și bâjbâie, mormăie cocoșată:\n— Ai să-ți arăt eu pe unde vin, să-ți arăt eu pe unguri.\nVrea să mă ducă spre inamic, și eu neliniștit i-aș da brânci să mă lase în\npace, dar mi-e rușine. Nu am nici măcar liniștea să iau o hotărâre, o hotărâre\ncare nu poate să întârzie nici câteva clipe măcar. Moare în mine încă o\niluzie: aceea că aș fi putut fi un bun comandant.\nRăpăială de focuri. O iau și eu, în sfârșit, spre deal. Ce-o fi, o fi. Urc\ngâfâind strada sucită pe coaste, sar peste pietroaie, peste trunchiul de jgheab\nal unei fântâni, alerg cu sergentul Voicu după mine. Răpăiala de focuri e din\nce în ce mai strigătoare. Plesnetele bat cerul ca bicele.\nMi se pare că nu se mai sfârșește ulița.\nÎn timp de luptă, noaptea și orașele – simt din nou – sunt cele mai\nneplăcute lucruri în război.\nPrintre ultimele două case, priveliștea se deschide larg, peste plaiul\nverde abia înclinat, tivit sus de pădure, jos de tarlaua de porumb. Și o\nuluitoare surpriză. Plutonul meu e în lanț de trăgători, acolo la marginea\nsatului, la interval aproape reglementar, și trage furios. Din când în când,\ncâte unul scoate câte un măr din buzunar și mușcă lacom. Coloanele\ninamice s-au risipit și ele în trăgători la marginea porumbului. Își fac",
  "șanțuri. Au de gând să se statornicească acolo, se vede. De aceea ne-a și luat\nîn primire, iar fără ispravă, artileria lor rară, greoaie.\nOpresc focurile, trimit o patrulă înainte și ne punem toți pe fumat, cu\nfața la cer. Acum e liniște și fac politică tihnit, cu un român strașnic, de vreo\ncincizeci-șaizeci de ani, cu mustața puternică și încă neagră, care și-a târât\npieptul și umerii lați până la mine, ca să afle rosturile din țară. Peste\ndealurile îndepărtate și împădurite, pline de taină, peste dealurile\n„dușmane”, coboară soarele, turnând o trombă de aur lichid din albastrul\ncerului peste verdele de pășune al culmilor. Subțiat și treptat se întunecă.\nRând pe rând, oamenii mei se coboară la fântâna din sat, la locul de\nadunare. Când suntem toți, netulburați de nimeni, pornim la drum înapoi\nacasă. În capul satului întâlnesc o fată, de-a dreptul elegantă, într-o rochie\nvișinie de vară. Alături de ea, un soldat. Recunosc pe fata sasului și simt o\nadevărată bucurie. Salut și mă apropii încruntat de soldat.\n— De unde vii?\nStăpân pe el, în poziție militărească, răspunde vorbind rar:\n— Să trăiți, domnule sublocotenent! Am dus pe domnișoara la brigadă,\nîn urma unui denunț că ar ști unde sunt ascunse armele.\n— Ei și?\n— Acolo n-au găsit-o vinovată și i-au dat drumul.\n— Atâta tot?\n— Da, să trăiți, domnule sublocotenent!\nÎntreb pe fată, în nemțește, dacă are să se plângă de ceva și-mi răspunde\ncă nu, zâmbind.\nM-am descruntat și eu, dar nedumerirea nu-mi scade. Mă întorc iar către\nsoldat.\n— Dar cu tine, ce-i?\n— Eu păzesc satul.\n— Cum păzești satul? Cine ți-a dat sarcina asta?\n— Domnul sublocotenent Florescu.\n— Din ce regiment ești?\n— XR.\n— Bine, dar regimentul XR a plecat.\nE nedumerit și cu totul surprins.\n— Cum se poate? Eu n-am primit ordin de retragere.\nSeara povestesc entuziasmat, la popotă, această întâmplare. Impresia\neste deosebită. Dar deodată, când comandantul încruntă enervat privirea,",
  "zgomotul de pahare și de furculițe se oprește, ca și gălăgia punctelor de\nexclamare.\n— Domnule sublocotenent Gheorghidiu, eu te-am trimis pentru că te\nștiam băiat inteligent.\nȘi pe urmă, cu un dispreț uscat:\n— Se poate, domnule, să nu vezi că era un spion?\nTăcerea devine apăsătoare. Comandantul are dreptate. Toți se privesc\naproape adânc neliniștiți.\n— Pleacă imediat și adu-l aci.\nNu m-am dus eu. Am trimis o patrulă, care l-a adus. Și l-a bătut patrula\npe drum, l-a bătut sergentul de zi, i-a tras vreo două și comandantul.\nPeste o săptămână, când regimentele erau din nou întrunite în brigadă, în\nvederea unei bătălii, m-a oprit un caporal, pe uliță.\n— Vedeți, domnule sublocotenent? ziceați că sunt spion. La brigadă, m-\na făcut caporal.\nO recunoaștere făcută de aghiotantul batalionului în același timp cu cea\nfăcută de mine la Stena confirmă că și celălalt sat vecin e puternic ocupat.\nAsta e spre bucuria recunoașterilor de cavalerie trimise de divizie, care nu\nau curajul să treacă de linia noastră de avanposturi (iar când ajung până la\nnoi, aci, li se pare că s-au aventurat) și care acum au ce raporta la divizie. În\nzilele următoare reluăm plimbările și discuțiile.\nPopescu și ceilalți camarazi au devenit gânditori.\nNe atrage luarea-aminte un grup care se ceartă și ne apropiem. Doi\nsoldați întind de un sas bătrân, negricios, cu fața uscată și mustăți stufoase.\nVor să-l aducă la regiment.\nLa întrebarea comandantului mitralierelor, căci sunt oamenii lui, ei ne\nlămuresc că sasul a vrut să împuște pe un român, care e, dealtfel, și el de\nfață.\nÎn românește, sasul își apără dreptul, hotărât.\n— A vrut să-mi fure mașina de cusut, domnule ofițer, uite, de-abia i-am\nsmuls-o.\nMașina e, într-adevăr, corp delict, între ei.\n— A scos revolverul să mă împuște, domnule comandant.\nSasul lămurește că numai așa i-a lăsat mașina pe care voia să i-o ia.\nJudecata ofițerului e scurtă.\n— De ce porți revolver, de ce n-ai predat revolverul? Duceți-l la divizie.",
  "Cineva remarcă, în treacăt, că nu s-a dat ordin să se strângă armele și\ndiscuția veche e reluată pasionat, căci Popescu pare obsedat.\n— Nu poate să fie dragă, totuna. Să compari, să zicem, bătălia de la\nVerdun, cu lupta de la Olt, a noastră?\nOrișan e furios, dar cum niciodată nu ridică tonul, îi e aprinsă numai\nprivirea.\n— Dragă, sigur că pentru istorie, sau pentru străinătate, sau pentru\ngazetele și lumea de-acasă, nu se poate compara ce-a fost la Olt cu\nVerdunul…\nReiau și eu antrenat:\n— Sigur… absolut… Nici chiar pentru noi, batalionul trei, care am\nintervenit în urmă și am avut numai cinci-șase oameni pierdere. Dar pentru\ncompania a doua, care a fost surprinsă de mitralieră în apă și înjumătățită\ndin câteva pârâituri, cred că lupta a fost ca pentru orice companie angajată\nla Verdun. Închipuiește-ți răniții, luptând cu valurile toată noaptea. O\npatrulă care luptă cu o forță superioară și e bombardată precis cu un singur\ntun luptă tot atât de greu ca pe Somme…\nÎntăresc cu amintiri din descrieri.\n— Dealtminteri, am citit că grozăvia luptelor de acolo stă în faptul că\ndoi-trei oameni, izolați într-o groapă de obuz, trebuie să lupte neștiuți de\nnimeni câte-o noapte întreagă. Exact cum luptă unele patrule de-ale noastre.\nPăreau că s-au convins, dar iar reiau, aproape indignați că au fost pe cale\nsă admită o absurditate.\n— Fugi, dragă, se compară riscurile pe care le ai într-o bătălie mare, cu\no bătălie ca aceea de la Bran?\nUn soldat ne cheamă la popotă, dar discuția continuă și acolo. Popescu\nne denunță căpitanului, care s-a așezat la masă, că susținem o absurditate.\nOrișan reia energic.\nPopescu găsește că războiul nu e prea grozav. Sunt de-o părere cu el.\nViziunea de sânge și foc, mii de cadavre culcate în grămezi, ca lemnele în\ndepozit, încâlcite lupte corp la corp, ape înroșite, nu le-am întâlnit până\nacum.\n— Desigur că vor veni. Războiul ăsta a cunoscut ceea ce se numește\nretragere strategică. Am impresia că ei s-au ferit de orice luptă serioasă, că\nn-au angajat cu noi decât ariergarda, câteva regimente acolo.\n— Nici n-au mai multe… S-a sfârșit cu războiul, ascultă-mă pe mine,\nstăruie din nou Popescu.",
  "Nu știu de unde vine impresia de plimbare duminicală, poate unde nu\nsuntem în avanposturi, poate unde ne așteaptă o masă bună, cu vin bun.\nOrișan, cu mâinile la spate și fața lungă de englez, intervine cu bun-simț:\n— Eu nu vă înțeleg. De ce dați importanță unei lupte, numai după\nproporțiile ei? Înțeleg să facă asta cei de-acasă, dar s-o facem noi?…\nPopescu e nedumerit.\n— Nu înțeleg unde vrei să ajungi…\n— Ascultă, Popescule, ce deosebire e pentru noi că murim într-o luptă\ncu mii de obuze și cu mii de mii de cadavre, sau nimeriți când stăm la masă\nde un singur obuz?\n— Ei, cum o să fie totuna?\nIntervin și eu, surprins de justețea observației:\n— Sigur!… pentru soldatul din prima linie nu există „luptă uriașă” sau\n„luptă neînsemnată”.\nMai intervin și alți camarazi, care sunt pasionați de aparența paradoxală\na afirmației.\n— Pentru cei din țară, bineînțeles că nu e același lucru, dar pentru noi e\naltceva, reia Orișan.\n— Ei, asta-i!\n— Nu mai încape îndoială… Ascultă-mă, să-ți dau un exemplu. Când\nnoi citeam în gazetă despre „accidentul” din gara cutare, că un frânar a fost\nomorât, iar altuia i s-au retezat picioarele, abia de ne aruncam ochii pe cele\ncâteva rânduri care relatau întâmplarea. Dar când citeam pe o pagină\nîntreagă „catastrofa de cale ferată de la Câmpurile”, atunci eram îngroziți,\nciteam fără oprire detalii senzaționale.\nȘi Orișan reia argumentarea mai cu pasiune:\n— Pentru frânarul mort și pentru cel cu picioarele retezate e totuna, dacă\nalături de ei au mai murit atâtea zeci. Ei aceleași senzații le-au încercat. Și\ndacă ar fi fost sfârșitul lumii, cu planetele ciocnite, același lucru ar fi fost\npentru ei.\n— Domnule căpitan, e, sau nu, totuna pentru cel angajat într-o bătălie,\ndacă e vorba de o luptă cu efective mari ca la Verdun, sau de o luptă cu\nefective mici?\n— Cum o să fie totuna? Și căpitanul desface carnea de pe piciorul de pui\ndin ciulama. Cum o să fie, băiete, totuna? Riscurile sunt cu mult mai mari.\n— Orișan, lasă-mă pe mine… că am să lămuresc eu chestiunea…\nDomnule căpitan, de ce găsiți că riscurile sunt mai mari?",
  "— Pentru că acolo au murit o sută de mii de oameni, și la Bran o sută\nsau două.\n— Ei și?\n— Cum „ei și”?\nE o gălăgie de protestare, amestecată viu cu cererile de vin, de tacâmuri.\n— Da, uite, am să vă explic eu ce înseamnă risc. Lasă-mă puțin, Orișan.\nCând un american merge la bal, el nu riscă nimic, sau aproape, nu-i așa?\n— Mmda…\n— Dacă se ceartă cu alt american și se provoacă la duel: „Cel ce va\nscoate semnul negru, să se împuște până a doua zi”, atunci, nu-i așa? riscă\n50 la sută să fie mort până a doua zi. E sau nu e?\n— Mmda… asta e.\n— Când a nimerit semnul negru, în cazul când e om de onoare, el are,\nnu-i așa, un risc de sută la sută? La fel cu noi.\n— Adică? Lasă-l, domnule, în pace… adică?\n— Divizia hotărăște să cucerească un sat cu o companie, și așez pe masă\ncu un gest secundar furculița, cuțitul, solnița, ca și când aș vrea ca ordinea\naceasta să-mi pregătească pe cea din gând.\n— Ei da…\n— Riscul nostru, al companiei a noua, e de doi la sută, având în vedere\ncă divizia are patruzeci și opt de companii… și, pasionat, gonesc pe soldatul\ncare-mi aduce friptura. Când se decide că brigada noastră va da acea\ncompanie, riscul devine de patru la sută. Dacă se hotărăște că XX va da\ncompania, iată-ne ajunși la opt la sută, căci regimentul are douăsprezece\ncompanii. Când, în sfârșit, se decide că batalionul trei să dea compania,\nriscul e de douăzeci și cinci la sută și când s-a dat ordin companiei a noua\nsă ocupe satul, se poate spune că a câștigat lotul cel mare.\n— Atunci cam are dreptate, hotărăște căpitanul. Vasile, dă vin. Iar, către\nordonanțe: Nu vă mai certați acolo… Ia uite-i, domnule, că se iau la\nbătaie… Căci ordonanțele se ceartă cu popotarul pentru ofițerii lor.\nPopescu și ai lui protestează din nou. Iar locotenentul Redelea e de\npărerea lor:\n— Dar nefiind o bătălie mare, înseamnă că divizia nu angajează decât o\nmică parte din efectiv. Deci riscurile sunt mai mici.\n— Sigur – întărește altul – dovadă că batalionul nostru n-a fost angajat\nîn târg la Bran; la Olt, de asemenea, a fost rezervă.\nSe pornește iar o larmă cu clinchet de veselie și strigăte.",
  "E, într-adevăr, o masă veselă, zgomotoasă, la care participă cei opt-nouă\ninși care nu sunt în avanposturi. Și totuși e în această veselie cu mâncăruri\nbune ceva uscat, o lipsă de consecințe, ca un lux de eunuc.\nProtestez și eu.\n— A, să ne înțelegem. Eu vorbesc numai de batalionul angajat și anume\nde fronturile străine, unde trupele se schimbă foarte des, căci au rezerve.\nDealtminteri, observ un lucru… Că de la intrarea în acțiune suntem\nîncontinuu în linie înaintată. E, sau nu e?\nCâțiva convin.\n— Și pe urmă e altceva, intervine Orișan din nou. Faptul că n-am avut\npierderi înseamnă numai un singur lucru. Că am atacat atât de repede, că nu\nam dat timp inamicului să reziste. Cred că XX a avut pierderi, pentru că a\nluptat sfios. Să fi luptat noi așa la Măgura Branului, pierdeam jumătate din\nbatalion. Dar la Tohanul-Vechi? Și chiar la Olt. A intervenit rezerva atât de\nrepede, că ungurii, care porniseră la contraatac, s-au oprit și au luat-o la\nfugă.\nE o nouă bucurie de izbândă, căci ei cred că l-au prins în flagrant delict\nde logică.\n— A… a… păi vezi? Tu cu Gheorghidiu susțineți că n-am întâlnit încă\nlupte mari, lupte adevărate. Dacă admiți că n-au fost lupte mari, numai din\ncauză că noi am atacat repede, te contrazici, că altă dată afirmai că n-au fost\nlupte pentru că n-a vrut inamicul.\n— Stai, domnule, că iar deviem. Lasă-mă, Orișan… Noi nu am susținut\ndecât un singur lucru. Că pentru cel care ia parte efectiv la o luptă mică nu e\nde nici o importanță dacă moare la Verdun sau într-o încăierare de patrule.\nEu susțin că noi, care suntem în avangardă și vom mai lupta neîntrerupt,\nDumnezeu știe cât de aci înainte, suntem în război pur și simplu. Pentru\nțară, pentru cei ce se plimbă acum la București pe stradă și așteaptă, după\ncafea, comunicate; pentru armata română întreagă, sigur că e totul altceva.\nDealtfel, eu cred că vor veni lupte mari, în care se vor angaja toate unitățile.\nNoi putem fi atacați diseară, în noapte… poate în cinci minute se\npornesc focurile. Verdunul nostru e ca și început.\n— Bine, dar acasă nu va face nici o impresie?\n— Cred și eu. Sub unghiul speciei nu ești interesant decât dacă ești ucis\ncu alți zece mii o dată. Dacă un scriitor va descrie numai lupte de patrule,\ncred și eu că nu i se va vinde cartea.",
  "Popescu se întoarce ușor spre dreapta, ca și când s-ar feri de ceva\nnevăzut și pe urmă ridică umărul.\n— Dacă-i prost! N-are decât să puie stânjeni de cadavre, uragane de\nobuze, râuri de sânge. Ceva așa… să facă o senzație nebună…\nȘi nu terminăm bine masa, că iar se aud focuri.\nDe data asta e ceva mai serios. Împotriva noastră, dinspre satul vecin, pe\nambele povârnișuri (cu pădure mică și pășune) ale văii, în fundul căreia e\nșoseaua albă, înaintează un lanț puternic de trăgători, din care nu vedem\nînsă decât grupuri care fac salturi înainte și se culcă repede. O baterie de\nartilerie de 75, bate puternic marginea satului unde e popota, pe care o\npărăsim în fugă.\nBatalionul întreg e cu trei companii îngrămădite cam sub deal, gata să ne\ndesfășurăm. „Brigada lui Corabu” e departe, pe stânga, într-o pădure.\nAvanposturile noastre s-au retras trăgând focuri.\nObuzele nu-mi fac prea multă impresie, deși sunt foarte nervos. Sunt\ndestul de puțin numeroase. Căpitanul are un cap de om necăjit, care nu știe\nce are să facă, așa ca mine ieri. Probabil că vom pune baioneta și vom\nnăvăli ca la Bran. Un obuz nu explodează. Din fanfaronadă, le declar\ncamarazilor sâcâiți că artileria ungurească e inofensivă și iau în brațe\nobuzul, ca să le arăt că are pulbere proastă. Toată lumea strigă speriată la\nmine:\n— Astâmpără-te, Gheorghidiule… ai înnebunit…?\nCăpitanul se încruntă mânios, ridică poruncitor mâna.\n— Lasă, domnule, proiectilul jos.\nDin fanfaronadă mereu, înmănușat, vin cu el în brațe, cum aș duce un\ncopil înfășat spre grupul lor. Sunt furioși, se dau în lături și răcnesc la mine:\n— Fugi de-aci…! Domnule căpitan… a înnebunit.\nCu o mutră ipocrită, de fată șireată:\n— Dar nu e nici un pericol… Absolut nici un pericol.\n— Lasă-l jos, domnule, îmi strigă răspândiți.\nÎl arunc jos, cum ai arunca, după ce ai privit-o, o sfeclă… și îngheț și azi\nde nebunia mea, căci aruncat jos, izbindu-se, proiectilul putea face explozie.\nCând mă întorc la camarazii mei înțeleg toată nedelicatețea gestului\nmeu. Știu bine că sunt un grup de oameni care și-au făcut mai mult decât\ndatoria și, acum când scriu, știu că în afară de două-trei excepții, au fost\npoate cei mai de ispravă ofițeri ai războiului românesc. Dar o expunere",
  "copilărească și inutilă le repugna, iar gestul meu nedelicat, subliniind o\nastfel de rezervă, din substraturi abia bănuite, era de o indiscreție penibilă.\nPeste vreun ceas, lanțul de trăgători inamic părea încremenit în loc și\nasta mă neliniștea mai mult, ca o clipă de suspensie care-ți permite să\nasculți, în golul înaltului, ecouri și amenințări…\n— Înconjoară satul și ne taie retragerea! izbucnește hotărât căpitanul.\nPas alergător, prin sat, sus pe deal, să ocupăm culmea și cetatea, înaintea\nlor.\nTrecem deci în goană prin târg. Sașii și săsoaicele cred că ne retragem și\nau apărut (de unde atât de mulți?) la porți și la ferestre, amenințându-ne. E\nși săsoaica mea, cu bucile rumene și sânii mari, care ne huiduiește cu ură.\nUn soldat dă, din fugă, un picior în burta unui moșneag, care, repezindu-se\nla noi, ca un câine la trăsură, amenința și înjura.\nSus pe deal am impresia că sunt despărțit de toată lumea.\nCăpitanul Floroiu, nervos dar hotărât, aleargă pe dinaintea rândului de\noameni așezați cu baioneta la armă, cu fața la pădurea din dreapta și\nașteaptă în marginea tarlalei de porumb pipernicit.\nE ziua-n-amiază mare, e soare de început de toamnă, cald și bogat în\nreflexe tari, și totuși atât de întins aștept, încât aproape am halucinații. Mi se\npare că inamicul a și apărut, la zece pași după trunchiurile rare și groase de\ncopaci, care s-au însuflețit și-au devenit dușmane. Dar nu vine nimeni.\nDupă un timp, încep să fiu neliniștit, căci nu mai putem aștepta cu atâta\nîncordare, cum nu poți sta prea mult cu brațul întins. Mai ales că nu am nici\no vedere. Iau doi oameni și mă duc, pe brânci mai mult, departe, înaintea\ncompaniei, spre stânga, paralel cu pădurea, ca să am din nou vedere, de sus\nacum, asupra văii unde eram adineauri. Merg prin prombul rar, mărunt,\nscorojit, las la vreo sută de metri în stânga cetatea, care e un binecuvântat\nparatrăsnet pentru noi, căci, semeață, atrage, deși neocupată, tot\nbombardamentul asupra ei. Cam la două sute de metri dau de un soldat de-\nal nostru, care, cu arma culcată lângă el, scrutează rotunjimile de deal,\ncercetează valea și pădurea de dincolo, privind intens de parcă ar avea\nbinoclu.\n— Niculae Zamfir, ce e cu tine?\nAm venit în observație, domnule sublocotenent… Vreau să văd ce-i la\nei…\nAșadar, și la soldați, nu numai la mine și la Orișan, această neputință de\na îndura necunoscutul, nevoia mortală de a ști ce se petrece înainte. Cred că",
  "acest sentiment era mai curând un derivat al fricii.\nSocot că, într-un anumit sens, de frică țineam să fim atât de înainte, căci,\ndin cauza imaginației prea libere, teama de necunoscut era de neîndurat.\nDar negreșit, asta numai la cei hotărâți să nu dea, în nici un caz, înapoi.\nLupta a început la stânga, violent, cu aceleași plesnituri care biciuiesc\nviu cerul. Cei dinspre Stena au împins înapoi compania Corabu, vor să intre\nîn Cohalm. Dar „brigada” s-a oprit chiar în margine, unde s-a întâlnit cu\nOrișan, care a rămas de capul lui acolo și acum au deschis împreună un foc\naprig, care zădărnicește orice încercare de a intra în oraș.\nÎntre timp o baterie a noastră trage și ea, spre bucuria soldaților, și am\ndin nou, și pentru ultima oară, spectacolul uluitoarei preciziuni a artileriei\nromânești, sau mai curând al întâmplării. Ca și la Olt, ca și la Bran, chiar\nprimul obuz face să se împrăștie departe, la doi kilometri de noi, un grup\nenorm, pe care nici nu-l bănuiam, pe ai cărui soldați, ca pe niște gândaci\ncenușii, îi vezi numai când, speriați, aleargă în toate părțile.\nPornim pe înserate la un contraatac inutil, căci, neizbutind să intre în\noraș, inamicul s-a retras. Se hotărăște, de teama unei reveniri în timpul\nnopții, revenire pe care mulți o cred foarte probabilă, să se împingă un post\nînaintat, departe în pădure, până aproape de ei. Se decide, de asemeni, ca\npostul să fie format de plutonul meu.\nObiectez cu voce palidă că îmi sunt oamenii obosiți și încă alte vreo\ndouă motive, care nu sunt luate în seamă.\n— Lasă că azi „făceai figuri cu obuzul”, îmi spune, cu o ironie rece,\ncăpitanul meu micuț și simt că expresia mă încondeiază puțin ridicul, în\nsurâsurile tuturor.\nMai târziu, un sergent, care face legătura la batalion, mă lămurește de ce\nam fost indicat eu. Căpitanul a spus-o anume:\n— Trebuie un post sigur, să nu fim surprinși la noapte… la doi kilometri\nînainte, dacă se poate… Trimitem pe Gheorghidiu, că ăla execută\nîntotdeauna ordinele întocmai…\nMi se explică, acum cu prietenie revenită, că patrule de-ale companiei\nvor face toată noaptea legătura cu mine.\nTrec o râpă adâncă, unde știu că se vor opri la noapte toate patrulele\nmenite să mă caute și, după vreun ceas de bâjbâit în tăcere, printre copaci și\ntufișuri, mă opresc într-o poiană. Luna n-a răsărit încă și socot în noaptea\nasta totul dușmănos. Privesc bănuitor, fără să văd nimic, întunericul,",
  "pădurea toată, nesfârșirea până la capătul lumii. Îmi simt inima ca un mic\ncheag.\nParcă aș fi coborât cu oamenii mei, cu un ascensor, într-o mină\nblestemată și cu forma abia ghicită în noapte.\nNu doarme nimeni. Oamenii au format un careu cu baionetele la armă,\nalăturați și atenți ca niște vânători în așteptare. Suntem toți numai urechi,\ncăci acesta e singurul mijloc de a fi de folos celor din urmă. Trimit încă un\npost de ascultare, de patru oameni, spre dreapta înspre șosea, ca să\nsupravegheze și acolo necunoscutul negru.\nM-am trântit pe iarbă și încep să tremur. Îmi aduc aminte că sunt, tot ca\nla 14 august, în bluză ușoară, pantaloni de raitcort de vară, rari ca o pânză\nde casă și ghete subțiri de șevro. Multă vreme senzația de teamă și cea de\nfrig se cumpănesc înseilat; pe urmă, odată cu răsăritul lunii, cea de frig\ndevine pătrunzătoare. Nu mai pot sta locului și vreau să fac doi-trei pași în\ncuprinsul poienii, dar Niculae Zamfir îmi atrage luarea-aminte că nu se mai\npoate asculta. Mă opresc din nou și mă trântesc pe iarbă. Bluza croită strâns\npe talie îmi ține încă puțin de cald, moletierele, de asemeni. Dar în mușchii\nde deasupra genunchilor mi s-au înfipt parcă gheare de gheață. Îmi trântesc\npumni, care o clipă, ca la rănile umflate, îmi dau o asemuire de ușurare, dar\npe urmă simt iar colți reci înfipți în coapsă. Mai târziu încep să mă doară și\nbrațele. Lungit pe spate, îmi mișc membrele încet ca un gândac în agonie.\nParcă e o clipă de amorțeală, dar după aceea, gheara de gheață se înfige din\nnou, ascuțit, în mușchii care tremură, așa, singuri. Nu mă mai pot gândi la\nnimic. Las totul în grija oamenilor și, ca un bolnav, îmi lipesc palmele de\nmușchii dureroși. Pe urmă, nu mai pot, mă scol și încep să umblu puțin\nzănatic.\n— Mă băieți, aveți vreo manta cu voi?\nÎmi dau, după o înceată consultare, răspunsul că toate sunt de azi-\ndimineață în cantonament. Ei, în schimb, au vestoane și pantaloni de stofă\ngroasă.\nE noapte târziu, dar cât va mai fi până mâine dimineață? O veșnicie.\nUmblu fără să pot îndoi picioarele, căci pulpele au ceva zgrunțuros și\nzdruncinat în ele.\nDe la un timp nici mersul nu mai ajută nimic, mă trântesc iar jos. Acum\nîncep să simt și un soi de gol sub stomac. Parcă pielea mi se întinde pe oase,\nde le simt contururile. Înțepenesc.",
  "E peste puterile mele atâta suferință. Era atât de cald azi! Încerc să fixez\nziua după calendar, dar cine a mai ținut socoteală de zile, când pentru noi,\ncare trăim după calendarul veșniciei, n-aveau nici o importanță. Găsesc\ntotuși că e cu putință să fie militărește 12/25 septembrie.\nPentru o zonă de platouri și munte, aci în Ardeal, nopțile astea înghețate\ntrebuie să fie obișnuite. Mă întorc de prisos, când pe o parte, când pe alta, și\nîncleștez dinții. Nici mănușile nu-mi mai țin nimic. O durere nouă se\nadaugă, un fel de umilință, pe care numai eu o știu în noaptea asta: îmi curg\nlacrimile șiroaie, fără să le pot stăpâni, parcă sporind, la fiecare sforțare pe\ncare o fac de a le opri. De n-ar vedea, de n-ar ghici oamenii.\nPrivesc istovit de groază întunericul, compar cu luare-aminte umbrele\ncopacilor, să văd dacă sunt semne că se apropie zorile, dar nimic. Simt că\npână mâine voi înnebuni de frig…\nDe la o vreme, se pare că oamenii au ghicit drama de lângă ei.\n— Domnule sublocotenent, sunteți bolnav.\nDupă ce îi lămuresc că nu mai pot îndura frigul, îi simt abătuți că nu pot\nsă mă ajute. Groaza că voi înnebuni de frig mă descompune.\nÎntr-un târziu, când simt că trec prin mine cuțite, mi se pare mântuitoare\npropunerea sergentului Voicu. Mă lungesc jos, întins, și doi oameni se culcă\npeste mine. Era și timpul. Mi se încleștaseră fălcile, de nu mai puteam vorbi\naproape. Oamenii sunt calzi ca niște perne grele și totuși îmi pare că sunt\nprea ușori. Acum, când coapsele se încălzesc de coastele lor, îmi simt\numerii, simt cureaua care îmi strânge mijlocul, simt pretutindeni atingerea\nstofei, de pielea iritată. Mi-e tot corpul încleștat. Noaptea asta nu se va mai\nsfârși niciodată, eu în nici un caz nu mi-o mai pot închipui sfârșită. Când\nîmi dau seama că mi-e atenția înghețată, împăiată parcă, de nu pot gândi la\nnimic, și când știu că timpul, ca să treacă, fie doar câteva minute are nevoie\nde gândire și absență de la realitate, înțeleg că niciodată nu voi ajunge la\nîncenușarea zorilor.\nDe dinapoi, după cum era de prevăzut, n-a venit toată noaptea nici o\npatrulă. Dușmanul n-a dat însă nici un semn de viață, iar când această\nnoapte, de febră rece, totuși trecu, poiana și pădurea înfățișară un aspect\nnou. A căzut o brumă groasă, ca o pătură lată de zahăr alburiu, peste tot.\nZâmbesc ca un bolnav după delir și oamenii îmi privesc buzele arse, fața\ntrasă, și zâmbesc și ei.\n— Grozavă noapte, dom sublocotenent.\nSunt mirat, căci n-au dat nici un semn despre asta până acum.",
  "— Și vouă v-a fost frig?\n— Vai de păcatele noastre, îmi răspunde unul și ceilalți clatină cu\namărăciune din cap.\nLa vreun ceas după răsăritul soarelui, o patrulă vine cu ordinul să\nridicăm postul, și încă peste o jumătate de oră, batalionul schimbat, e în\nmarș spre Bogata, la cartierul diviziei. Trecem Oltul pe un pod de vase și\nprivesc cu ochi mari lunca largă, cu răchiți strâmbe și tufișuri. De la\nmoartea colonelului, Oltul are pentru mine un aer funebru. Imaginez mereu\nîn lunca lui cu prundiș și răchită atacuri, tranșee care rezistă, fierberea de\nmoarte a nopții.\nE o mișcare de cartier în satul în care intrăm în coloană.\nTrupe, căruțe, militari care umblă forfota, în vreme ce alții se plimbă\nliniștiți ca și când mișcarea nu-i privește. E parcă un fel de Calea Victoriei\nmilitară.\nLuăm masa la popota diviziei, după ce au plecat mărimile, într-o sală\nmare de școală. E mâncare de birt mic, dar destul de bună. În timpul\nfripturii se aude de afară, prin fereastra deschisă, un acord de trei plesnituri\nslabe, ca trei păcănituri de castagnetă. Tresărim toți, căci, desprinse de\nvoința noastră, trupurile au încremeniri sperioase, nejudecate, la orice\nzgomot care amintește de luptă. Un locotenent de la cartier ne lămurește\nrostul focurilor aci, continuându-și masa:\n— Nu-i nimic… L-au împușcat pe sasul ăla pe care l-ați trimis voi ieri.\nTresărirea a trecut ca o undă, dar gândim acum și parcă scade ceva în\natmosferă, mâinile s-au muiat pe furculițe și ochii ni se întâlnesc în aceeași\nplutire vagă, de vedere desprinsă. Orișan dă farfuria de dinainte la o parte,\nPopescu își prinde capul în mâini, și căpitanul, mic și feminin, caută\nstânjenit un subiect de vorbă.\nMaiorul, deși știe, întreabă cu dispreț acru cine l-a trimis pe sas la\ndivizie, și întoarce apoi capul.\nFie din cauza frigului de azi-noapte, fie din altă cauză, sunt bolnav de\nintestine. Trei zile și trei nopți o duc într-o continuă neliniște. O sete de\nmoarte și o adevărată incontinență a stomacului. Sunt supt ca un cadavru și\ndemoralizat ca un paralitic. Dureri n-am, acute, însă doctorul, care mă vede\nde trei ori pe zi, e hotărât să mă trimită în țară la spital. Îi e frică de febră\ntifoidă. Dar gândul ăsta mă îngrozește. Să mă duc bolnav de stomac în țară?\nSă plec de pe front din cauză că am „scaune” dese?\n— Domnule, înțelege, vrei să te duci în țară?",
  "— Vreau, domnule doctor, vreau… dar din cauza stomacului?\nMi se pare că ar fi ceva, așa, mortal ridicul, ca un general care ar purta\numbrelă, ca armata de eroi din Țiganiada, care cer lui Țepeș soldați să-i\napere de hoți.\n— Domnule, te întreb încă o dată… Vrei să te duci în țară?… Nu vezi ce\nprăpădit și jigărit ești?… Vrei, sau nu vrei?\n— Vreau… dar nu vreau să știe lumea acolo… că din cauza\nstomacului… mi-am părăsit camarazii.\n— Dar vrei să știe că ai plecat să faci brânză mare și ai murit ca un\nerou… de stomac?\nȘtiu că trupul ăsta, supus ca un sclav, nu mă trădează, dacă vreau.\nDealtminteri, ce-ar zice Corabu, Orișan, Popescu și ceilalți când m-ar ști\nplecat de pe front, din cauza stomacului?\nBăieții vin să mă vadă toți și aflu că, spre uimirea tuturor, cartierul a\nnumit un nou comandant al regimentului în locul maiorului Dimiu, care gira\ncomanda de la moartea colonelului. E tot un maior – se zice valoros – dar\ntoți erau obișnuiți cu Dimiu, care se dovedise capabil și bun camarad.\nDumitru îmi pune pietre calde pe burtă, beau cinci coniacuri, mă\nînvelesc până peste cap și a patra zi, când aflu că regimentul e plecat, mă\nurc într-un furgon de bagaje și, fără să mai spun o vorbă doctorului, sunt\nplecat și eu.",
  "Ne-a acoperit pământul lui Dumnezeu\nOrdin să mărșăluim, cu cea mai mare iuțeală, neobosit, spre Sibiu,\nrespingând orice forțe inamice vom întâlni în cale. Știam că, paralel cu\ndivizia noastră, merg alte două, una la dreapta, alta la stânga. Pesemne că la\nSibiu s-a întâmplat ceva…\nNu întâlnim în patru zile decât o perdea de husari, care face mereu,\nluptând admirabil, împingeri de recunoaștere ofensivă. Ne țin însă prea mult\nîn loc, după opinia lui Orișan, care găsește că ne oprim în mod nepermis de\nmult o întreagă divizie de infanterie, în lupte fără importanță.\nCeilalți ripostează că avem în față trupe numeroase. Cert pare numai că\ninamicul n-are cu el decât o baterie, deci și forțele de infanterie trebuie să\nfie minime. În orice caz, desfășurarea noastră, batalioane întregi pentru\nsimple escadroane, dovedește că avem un mediocru serviciu de\nrecunoaștere.\nȘi mai dovedește incapacitatea conducerii noastre militare, care\nignorează un principiu esențial al războiului: niciodată nu trebuie să\ndesfășori, în câmpul tactic, mai multe trupe decât inamicul. Sub nici un\ncuvânt. Care, și el, nu e decât o consecință a principiului fundamental:\ncâștigă războiul armata care a angajat mai puține din forțele ei în bătălie. De\naceea marii cuceritori: romanii, mongolii, Napoleon et C. nu au biruit decât\natâta timp cât au fost inferiori ca număr. Adevăr foarte explicabil pentru\ncine cunoaște cu adevărat psihologia războiului.\nÎn șanțul cu buruieni al șoselei, așteptăm ca batalionul din față să-și\ndeschidă drum.\n— Ei, înaintăm? ne întreabă surâzând căpitanul Floroiu, pe noi, cei doi\n„pesimiști” ai regimentului.\nOrișan e indignat, dar, cu gesturile lui potolite de englez cu fruntea\ncheală și surâsul condescendent, nu se prea trădează. E mai pasionat ca un\nofițer activ.\n— Asta e înaintare? Nu vedeți că e câmpul plin de batalioane românești,\nca la manevre? Fără legătură… fără conducere. N-ați văzut că ieri artileria\nnoastră a tras în propriile trupe și n-a fost nici un mijloc să i se comunice\nlungimea tirului?\nIntervin, întrerupându-l, ca să întăresc cele spuse de el.\n— Și pe urmă, e posibil oare să nu fim deloc informați despre cele ce se\npetrec înaintea noastră, despre efectivul, oricât de aproximativ, al trupelor",
  "inamice cu care luptăm? Dealtfel, nici nu știm sigur unde ne găsim.\nRegimentul nostru și cel de artilerie n-au decât un petic de hartă împreună,\nși e ceartă, pentru că artileriștii vor s-o păstreze pentru regularea tirului.\nUn camarad e sigur că luptăm cu „divizia de la Sighișoara”.\nTrece un automobil cu fanion albastru, cu doi ofițeri răsturnați pe perne.\nAh, dacă generalul ar fi inteligent și dacă ar fi trimis automobilul acesta să\nia pe Orișan la masă, o dată sau de două ori – cum am auzit că se face în\narmatele străine – câte lucruri ar fi azi poate altfel!\nÎn ultima seară, pe când ne tălăzuim încolonați pe șosea (pentru un marș\nde noapte) auzim în fața noastră, în întuneric, nu știm unde, o răpăială\nscurtă și violentă. Coloana se oprește în loc și călăreți alarmați încep să\nducă și să aducă ordine.\n— Regimentul XX… unde e comanda brigăzii?\nSe repetă, transmis:\n— Comanda brigăzii? Comanda brigăzii?\n— Aici, comanda brigăzii.\n— Domnul general Y? domnul general Y?\nNimeni nu vede, în întunericul înfundat, pe cel care întreabă și fraza e\nluată și trecută ca o foaie, fără să i se mai știe locul de început.\n— Aici domnul general Y… aici domnul general Y…\nGândul morții, cu tot necunoscutul, mi se pare anesteziat. Mă frământă,\ncu sâcâitoare grijă și neliniște, problema dormitului în frig, în zorii zilei.\nPeste o jumătate de oră reluăm marșul. După vreo cinci sute de metri\naflăm ce-a fost. Tunuri sunt răsturnate în șanțul șoselei, morți încurcați\nprintre roți. Coloana merge încet și am timp să mă abat, în treacăt, și să\nîntreb. O recunoaștere inamică, tare cam de un escadron, a așteptat ascunsă\nîntr-o pădurice, chiar lângă șosea, și a lăsat infanteria să treacă; iar când a\nauzit uruind artileria, a pus mitraliera să tragă.\nOrișan reflectează pentru toți:\n— Ăsta e serviciu de patrulare pe flancuri? Dacă era un batalion inamic\nîntreg, ce se alegea din toată divizia? Pe mine mă minunează însă că ofițerul\nrăspunzător din frunte, cine o fi fost, nu și-a pierdut totuși capul, a putut să-\nși dea seama de unde vin focurile, ce puțin numeros e inamicul… a detașat,\nmi se spune, numai un pluton (uimitor de justă apreciere a situației) și a\ncurățat cu el, așa în întuneric, păduricea. O astfel de faptă provoacă atâta\nîncredere, că uiți amărăciunea gândului că nu se iau suficiente măsuri de",
  "siguranță. Numai acelui ofițer hotărât i se datorește faptul că panica\nprovocată în artilerie nu s-a transmis trupei întregi.\nMergem până aproape în zorii zilei. Sunt semne că a doua zi vom avea o\nbătălie serioasă. Batalionul nostru intră în avanposturi pe la trei dimineața,\ncând ne oprim pe poalele unui deal. Compania va trebui să trimită un post,\nmult înaintat în fața diviziei. Peste o râpă adâncă și mocirloasă, dincolo, pe\ndealul din față. (Așa ni se spune, că întunericul ascunde un deal, în față).\nDar patrula se întoarce și ne spune că plutonul, trimis sub comanda unui\nofițer, s-a culcat întreg, la o sută de pași de noi, fără să execute deci ordinul.\nOfițerii companiei ținem consfătuiri, dar nimeni nu se supără, căci N. e\nsingurul ofițer laș al regimentului și, lucru surprinzător, e privit cu\nîngăduință, de parcă ar fi un simplu bolnav de stomac, iar el convine,\ncuminte, cu această considerare. În realitate, așa ca Iuda pentru destinul\nBibliei, el e necesar colegilor lui, ca să le dea măsura propriei lor valori. El\nprocură fiecăruia tihnita mulțumire sufletească de a se ști superior.\nEu singur sunt indignat, căci se hotărăște să trec pe lângă plutonul\nascuns, să-l trimit la companie și apoi dincolo pe deal să constitui un post\nde siguranță. Și acuma începe una dintre zilele cele mai grozave din viața\nmea, dacă nu cea mai groaznică. Durabilă halucinație de foc și de trăsnete.\nZorile, din viorii, deveniseră albicioase, iar norișorii de la răsărit\niluminați din dos și tiviți cu aur. Trecem râpa, cu un sentiment de voie bună\npe care ni-l dădea continua înaintare, iar când urcăm povârnișul din față,\nîntâlnim două furgoane, de bagaje, cu coviltir, părăsite în fugă de inamic.\nLe cercetăm surprinși și descoperim că sunt pline de bunătăți. Îmi găsesc o\nmanta de cauciuc, pachete de ciocolată și dulcețuri, descopăr scrisori pe\ncare le iau și ziare nemțești. Oamenii iau și ei, iubitori, cu chibzuială de\nsățios, două putini de brânză. Ordonanța găsește, în sfârșit, mult căutata\npătură.\nDupă un sfert de oră, urcăm până la muchia dealului. Sus, ne găsim în\nmarginea unui platou, ușor adâncit în mijloc, ca un convenabil teren de\nfotbal, cu iarbă verde. În față, marginea cealaltă e ceva mai ridicată ca a\nnoastră, la stânga hotar e peretele negru al unei păduri, la dreapta nu-i hotar\nlămurit, căci sunt numai creșteri și îmbinări capricioase de muchii și râpi.\nPentru că era ziuă, desfășur oamenii pe un rând, lungiți la doi pași unul\nde altul, pun să se desfacă putinile cu brânză, le împart, prefac una goală în\nscaun și, mâncând ciocolată, citesc în lumina proaspătă a dimineții Neue\nFreie Presse.",
  "„Scene de groază la Turtucaia – Douăzeci și cinci de mii de prizonieri –\nBucureștii amenințați – Armata noastră trece ca un tăvălug de fier –\nTelegrame către Mackensen – Wer kann Rumanien retten?” sunt titlurile\ntextului de pe o pagină întreagă.\nTotul e nou pentru mine. Acest podiș larg din fața mea, lumina vie a\nsoarelui peste verdele brumat al dealurilor și văilor, bagajele acestea, pare-\nse ale regimentului 4 de artilerie din Hanovra, bagaje care au văzut Berlinul\nși alte capitale pe care eu nu le-am văzut, gazeta asta neverosimilă, care e ca\nun zmeu legat cu sfoară de lumea cealaltă, cu mii de kilometri dincolo de\npodiș, imaginea pe care mi-o fac despre cei din Bucureștii „amenințați”.\nDar mai puternică decât orice, lumina înrourată și binefăcătoare a soarelui\nbiruie. Văd totul în fața mea și nu e nimeni la marginea, ceva mai ridicată\nde vizavi, a podișului. Trimit un bilet lui Orișan: „Am două căruțe cu\nbagaje, pradă pe alese. Trimite „saci” să încărcăm. Ai două perechi de\ncizme de conte hanovrez, că una mi-o lași mie. Spune căpitanului că aștept\nordine”.\nIar pe dosul bilețelului, după ce îi trimit un ziar, căci uitasem: „Am și\nalte ziare nemțești f.f. interesante. „Wer kann Rumänein retten?” un articol\nde maiorul Mohrat. Nu spune la nimeni de bagaje, să alegem noi ce e mai\nbun, pe urmă le dăm lor tot.”\nPodișul din fața mea e ca o bucată de plai, atât de dulce e scobirea din\nmijloc și atât de frumos începe, în stânga, pădurea din iarbă. Să tot faci „1\nMaiul” pe o asemenea pajiște.\nDupă un timp, dincolo, pe dâmbul scund din față, apare un călăreț. S-a\noprit ca o statuie pe un soclu. Spectacolul surprinde oamenii, care continuă\nsă mănânce însă brânză, cu o tihnă țărănească. E, între noi și el, ca la trei-\npatru sute de metri. După ce se uită liniștit la noi, își îndeamnă calul și\ncoboară vreo treizeci de pași, spre destul de înghițita noastră nedumerire. Pe\nurmă se întoarce și urcă la pas pe dâmb, se lasă în golul de dincolo, care\nduce până la Viena.\nNumaidecât vin doi infanteriști. Se opresc și ei pe marginea ridicată ca o\nmargine de tavă a plaiului verde. Se profilează pe cerul tare și gol, ca niște\nciobani pe o culme. Coboară treizeci de pași, se întorc apoi, și intră și ei\ndincolo, în golul pe care nu-l vedem. Pe urmă apar pe deal patru, fac\nîntocmai aceeași mișcare, coboară aceiași treizeci de pași, se întorc și se\nafundă înapoi, dincolo de margine.",
  "Revin acum șaisprezece inși. Se opresc toți aliniați, se desfășoară în\ntrăgători și pornesc spre noi.\n„Sfatul” eroilor mei, care mănâncă brânză, e de părere să-i lăsăm să vină\naproape, să vedem ce naiba vor. Acest sfat e foarte influent în pluton, și eu,\ndeși nu-l întreb niciodată nimic, ratific hotărârile lui. Dar nu, iată și cei\nșaisprezece s-au oprit după treizeci de pași, și în loc să deschidă focul, stau\nși se uită la noi. Ne uităm unii la alții, cum se uită vecinii, în fața casei, unii\nla alții, peste drum.\nEu mă întreb însă ce dracu mai cred ei despre noi.\nChem pe Nicolae Zamfir.\n— Ascultă, Zamfire, ia doi oameni și târăște-te prin pădure până spre ei\nîntr-acolo. Vezi ce mai e și asta.\nE sigur că azi vom avea o bătălie mare. N-aș putea spune că mai am\nviziunea aceea de infern, cu mormane de cadavre și cu torente de foc, dar\nștiu că va fi destul să deschidă cei de vizavi focul, pentru ca să cad – așa\ncum stăm neadăpostiți – la prima salvă. Totuși nu caut să ne adăpostim. E\nceva de sport în încăpățânarea de a rămâne.\nCaporalul s-a întors cu urechi lungi:\n— Domnule sublocotenent, nu știu, dar mie mi se pare că pun tunuri în\nbătaie. S-aude uruit de chesoane.\nÎntre timp, cei șaisprezece oameni, după ce au mers cu spatele la noi, au\najuns iar pe muchie și, la o comandă, neauzită de noi, se opresc, se strâng\nunii lângă alții aliniați, fac stânga-mprejur, apoi se încolonează ca la un\nmarș de defilare. Un superior lovește în ei, din când în când, cu un baston\nsau cu o cravașă. Probabil că vor să se socoată în curtea cazărmii.\nPe urmă, într-adevăr, acest „superior”, spre neîntrerupta noastră\nnedumerire, stând cu spatele la noi, primește defilarea trupei, care, de unde\nsuntem noi, pare și mai automată cu pasul ei întins. La sfârșit, se opresc în\npicioare, pe dâmbul care mărginește podișul, aliniați, cu fața la noi. Pare-se\ncă, tot la comandă apoi, în stânga și în dreapta rândului, din golul nesfârșit\nde dincolo (care ar putea cuprinde orice posibilități) apar sus și se aliniază,\nunul câte unul, alți soldați.\nPe un petic de hârtie, trimis căpitanului, cer să intervină artileria: „Să se\ntragă o salvă care să împiedice punerea în baterie a inamicului.”\nAștept acum, cu certitudine, începerea luptei, plin de amintirea tirului\natât de precis al artileriei noastre. Pe coastele în evantai, din spatele meu,",
  "coboară spre fundul văii compănii și batalioane cenușii. Îmi zic că se fac\nregrupări, probabil, în vederea atacului.\n— Domnule sublocotenent, ce soldați sunt ăia, care coboară pe\nvâlcelușă, înspre sat?\n— Ai noștri, cine să fie?\n— Așa e, că bine ziceți, da de ce s-o fi ducând așa înapoi?\n— Manevre, Zamfir… manevrează.\nCei din față, din marginea cealaltă a pajiștei, nu mai coboară, stau\nnemișcați în picioare, împlântați în muchie, ca niște uriași soldați de plumb,\nprinși pe aceeași lamă de cositor.\n— O sută cincizeci și doi.\n— O sută cincizeci și șase, o sută cincizeci și opt, o sută șaizeci.\nOamenii mei îi numără, dar s-au încurcat și sunt nevoiți s-o ia de la\ncapăt.\nOrișan a venit el însuși, cu patru oameni de-ai lui, cu foi de cort. Nu\nglumește. A și intrat sub coviltire, să încarce bagaje. Mă gândesc,\nnedumerit, ce e de făcut. Cei din fața mea sporesc necontenit și mi-e cu\nneputință să înțeleg ce vor. Atitudinea lor îmi confirmă însă, în parte,\npărerea, dedusă din regulamentul serviciului în companie, care spune că\navanposturile nu deschid niciodată focul, decât dacă sunt atacate. Îmi dau\nseama și care ar fi pericolul: aș începe înainte de oră lupta, înainte ca\nmișcările de manevră să fie sfârșite, aș angaja astfel trupele noastre, pe\njumătate la locul lor numai.\n— Câți sunt, mă Dumitre?\n— Două sute șaizeci, domnule sublocotenent.\nIlie Orzaru îl îndreaptă amărât și păgubos:\n— De unde? Două sute cincizeci și șase… acum, uite, sunt două sute\ncincizeci și opt, și acum abia două sute șaizeci.\nSe corectează unii pe alții cei care numără.\nO mitralieră, bine pusă la punct, ar face, măturând în fața ei, în câteva\nsecunde, două sute șaizeci de morți.\nSuntem grupați, ca două echipe de fotbal, la distanță față-n față, dar\nparcă am și mai bine impresia că nu suntem decât, câteva minute înainte de\ndescărcarea revolverelor, cele două grupuri ale unui duel, față-n față. Cu\ndeosebirea că martori, medici, „spectatori”, toți sunt aici combatanți, că\ndistanța e de patru sute de metri poate și, mai ales, cu deosebirea că, după\nprimele focuri schimbate, lupta nu va fi oprită, ci abia va începe, până la",
  "exterminare, cu intervenția artileriei și a tuturor surprizelor posibile – și mai\nales cu sentimentul că și cei care vor scăpa după zece ore de luptă vor muri\npoate la noapte, poate mâine, poimâine, săptămâna viitoare, cine știe când.\nCel puțin războaiele vechi se decideau într-o zi, în două, în trei.\nDar artileria noastră nici nu se gândește să tragă. Agentul de legătură îmi\naduce un ordin scris pe un petic de hârtie: „Batalionul nostru va proteja\nretragerea diviziei, apoi d-ta vei asigura retragerea batalionului și după\naceea te vei retrage și d-ta”.\nNu mai pricep nimic. Ce sens are această retragere? Și ce noimă are\naceastă protejare, când nici nu suntem atacați?\nAm să cer un nou ordin mai lămurit, dar mai întâi vreau să știu ce am în\nfață.\n— Câți sunt, mă?\n— Vreo trei sute și ceva, dar s-au oprit acum.\nSoldații de plumb de pe marginea cealaltă, mai ridicată, a pajiștei,\nproiectați pe cerul gol din spatele lor, așteaptă țepeni, ce?\nTârăsc cu privirea pe agentul de legătură pe cărăruie, jos înspre râpă, să\nvăd dacă îmi confirmă ordinul. Batalionul, într-adevăr, se și încolonase pe\ndrumul alb. În clipa asta am avut impresia că s-au ciocnit două locomotive,\ncu un zgomot de iad, și am văzut cele două căruțe crescute într-un munte de\nfum. Orișan trebuie să fi fost făcut praf, cu oamenii lui cu tot.\nAcum salva de obuze, urlând aprig peste capetele noastre, se prăbușește\nîn mijlocul drumului, departe, în spatele meu, în plină coloană, ridicând, ca\nniște brazi, pământ negru. Oamenii fug în toate părțile, ca o adunare în care\na lovit trăsnetul. Spre norocul lor, la dreapta, pârâul mocirlos are un mal\nmai râpos, care îi poate ascunde de vedere. Se năpustesc mulți acolo. A\ndoua salvă de trăsnete, spintecând năprasnic pe sus aerul, cade tot în drum\nși face alte patru morminte circulare. Nu mai zăresc decât câțiva întârziați și\npe aghiotantul regimentului, care fuge călare, în galop înnebunit. Goana lui\nsalvează batalionul, căci inamicul, care de sus îl vede alergând, s-a\nîncăpățânat să-l vâneze și (poate crezându-l ofițer superior) trage toate\nsalvele după el. Are totuși noroc să ajungă la timp, după un dâmb, unde îi\npierd urma. Șoseaua crapă în explozii cumplite.\nNu pot să-mi dau seama de pierderi, pentru că soldații se culcă toți pe\nunde găsesc, când vin obuzele. După ce trombele de pământ negru și fum se\nrisipesc îi vezi cenușii, lungiți ici și colo, fără să știi care sunt morți și care\nsunt numai culcați ca să se ferească de spărturi.",
  "Agentul de legătură îmi dă, de pe malul celălalt al râpii, învârtind brațul\ndeasupra capului, semnalul de retragere. Întârziasem puțin, căci soldații de\nplumb au deschis focul și numaidecât, în urmă, au pornit spre noi…\nFocurile noastre îi fac să se culce automat. Ne retragem scurt pe muchia\nrâpii și tragem mereu, senin, fără să știm ce ne așteaptă. E un schimb viu de\nrăpăieli și fâsâituri, când dau și eu, agitând mâna, semnul retragerii. Acum\npornesc iar spre noi. Pesemne că plecarea noastră nu mai e însă conformă\nplanului lor, pentru că trăsnetele de obuze se prăbușesc acum în plutonul\nmeu. Cădem cu sufletele rupte, în genunchi, ne aruncăm jos, care cum\nputem, apoi alergăm, coborâm speriați, împrăștiați, fără să știm câți mai\nsuntem, mai ales acoperiți de pământ și fum cum arătam acum. E o\nschimbare de sus în jos, ca și când ar fi căzut tâmpla cerului și jumătate din\npriveliști s-ar fi răsucit ca într-un ochi bolnav, ca într-o oglindă, dintr-o dată\nîntoarsă.\nO întârziere întinsă, și pe urmă alte șuierături. Ne prăbușim odată cu ele.\nNervii plesnesc, pământul și cerul se despică, sufletul a ieșit din trup ca să\nrevină imediat, ca să vedem că am scăpat. Nu îndrăznim totuși să dezlipim\nobrazul de pământ.\nFață de cele austriece, obuzele acestea, pe care le bănuiesc nemțești,\nsunt de neasemănat. Trebuie să fie de 105 sau 150, jumătate fuzante și\njumătate percutante. Sunt trase prea de aproape și urechea înnebunită nu le\naude vâjâitura nepământească decât aproape, odată cu prima explozie, cea\nfuzantă, la trei metri de pământ, după care vine scurt, dar deosebit, a doua\ncatastrofă, care ridică în văzduh o trâmbă de humă și fum gros, ca o fântână\narteziană neagră. Șuierăturile groaznice au ceva de șarpe de fier, de venire\nîntinsă, de „direct amenințător” – atât cât ai timp să auzi din ele – căci\nplesnesc în detunături metalice, care sunt ca niște rupturi deasupra\nomenescului, răcnetul din rărunchi al întregului fier din univers.\nCa un zăvor căzut mortal, prăbușirile mă readuc la realitate, iar\nseninătatea cretină cu care luptasem în ultimele clipe se transformă într-o\ndurere de cancer al pieptului.\nLa început caut, cu cei câțiva oameni care se țin după mine cu ochii\nscoși din orbite, albi de groază, vreun adăpost, cât de mic. Dar povârnișul\nacesta ușor, pe care coborâm după o costișă mai abruptă, deși scade\nneregulat, nu oferă nicăieri adâncituri mai mari decât un culcuș de câine sau\nmuchii nisipoase, abia mai ridicate ca o pernă de căpătâi, cu smocurile lor\nde iarbă. Suntem așa, sub cerul vast, și pământul nu vrea să ne primească.",
  "Trăsnete vin mereu în noi, dar flăcările nu le vedem, căci închidem cu\nîncleștare ochii.\nCei care trimit obuzele trag cu socoteală, fără să fie neliniștiți de către\nartileria sau focurile noastre, iar de sus, de unde sunt, observatorii lor pot\nurmări efectul fiecărui obuz și deci pot modifica tirul, matematic.\nExploziile se succed organizat. Unele le aud la câțiva pași, altele în\nmine. Cum s-a terminat o ruptură, corpul tot, o clipă sleit, își înjumătățește\nrăsuflarea și se încordează iar, sec, în așteptarea celeilalte explozii, ca un\nbolnav de tetanos. Un vâjâit scurt, pe care urechea îl prinde cu un soi de\nanticipație, încleștezi dinții, cu mâna îndoită deasupra capului, într-o\nconvulsie epileptică și aștepți să fii lovit drept în moalele capului, să fii\nîmprăștiat. Deasupra ta, întâia explozie îți sparge urechile, te năucește, a\ndoua te acoperă de pământ. Dar prin faptul că le-ai auzit pe amândouă, nu\nești mort. Animalic, oamenii se strâng unii lângă alții, iar cel de la\npicioarele mele are capul plin de sânge. Nu mai e nimic omenesc în noi.\n— Domnule sublocotenent, ne-au prăpădit…\n— E rău, Zamfire.\nOamenii se închină neîntrerupt. „Doamne, Maica Domnului, măiculiță”.\nFugim, căci e totuna de stai pe loc. Problema de a ști dacă te oprești lângă\nun smoc de iarbă, sau lângă un mușuroi de pământ, e ca de la începutul\nlumii. Fugim deci la întâmplare, nădăjduind ajungem la râpă. Dar acum au\ncu noi parcă altă socoteală, cu grijă potrivită. Dacă stăm culcați, salvele se\nrăresc și ele, pândind; în clipa în care fugim însă, vin după noi ca pietrele,\nprăbușind tot, vulcanic. Îi văd pe culme, în picioare, urmărindu-ne cu\nsentimente de vânători, cum trăgeam noi la Bran, de sus pe Măgura. Orice\nîncercare a noastră de a fugi îi îndârjește (sau, cine știe, numai „îi\nplictisește”).\nAbia pot vorbi, căci mi-e paralizat gâtlejul de atât înghițit în sec:\n— Niculae, unde sunt ceilalți oameni?\n— Nu…\nN-apucă să termine, răspunsul se rezolvă în năruire de munți și fum. Am\nsucit gâtul ca un pui bolnav, resemnat, ca pe tocător. N-a fost nici de data\nasta. Pământul fărâmițat, țâșnit în sus, cade acum, cu întârziere, în ploaie pe\nnoi.\nÎmi pun, înspăimântat și cu mintea umilită, mănușile.\nMă gândeam uneori la sentimentul groaznic pe care îl încearcă cei\ncondamnați, care află numai în ultimul moment că sunt grațiați. Toată viața",
  "lor vor trăi sub impresia acestor clipe. Dar noi, aici, care suntem\ncondamnați cu fiecare lovitură și după fiecare, parcă, grațiați. Chiar când\nmerg ceva mai departe, obuzele trec pe lângă tine, stârnind curent și vâjâind\nmetalic, cum te târăște un expres când te afli aproape de linie.\nUn nou salt, dar vâjâitura ne-a luat înainte, explozia e acolo unde vream\nnoi să ne oprim, și când sosim cădem în groapa de obuz.\nMă trântesc jos, cu oamenii care se țin după mine. Parcă aș suporta totul,\ndar zgomotul nu. Exploziile, ca prăbușiri de locomotive înroșite una într-\nalta, îmi înfig, cu lovituri de baros, cuie în timpane și cuțite în măduva\nspinării.\nS-aud focuri de armă, au început să ne urmărească de aproape.\nȘtiu că nu mai pot face nimic.\n— Vin după noi, domnule sublocotenent, geme un om, sfârșit, ca un\nbolnav de tifos.\nE un fel de nepăsare parcă, mai curând un soi de nesimțire. Toată voința\nmi s-a consumat în convulsiuni. Vin fâsâituri de gloanțe și, așa, amestecate\ncu exploziile de obuz, mi se par ridicule și parcă departe de simțurile mele.\nÎncă un salt, pentru că departe, mai jos, e totuși satul. Iar vâjâituri,\nexplozii și înaintea noastră țâșnesc puțuri de păcură.\nE acuma parcă o clipă de întrerupere. Șoptesc istovit:\n— Niculae, hai s-o luăm la stânga. Ăștia trag anume la zece pași înaintea\nnoastră, ca să ne prindă în explozie.\nDar în aceeași clipă vin, năprasnic, vâjâiturile, căci în afară de tunurile\ncare trag când suntem culcați, altele, ochite gata, pare-se, pândesc clipa\ncând ne ridicăm. Desigur, profitând de acest prilej, cei de sus fac exerciții\nde tir, așa cum adineauri făceau exerciții de defilare.\nÎncercăm, sleiți, s-o luăm la dreapta. Dar și acolo obuzele ne ajung\nînainte, căci se calculează, prevăzând, ca vânătorii de porumbei. Nu pot\ngândi nimic. Creierul parcă mi s-a zemuit, nervii, de atâta încordare, s-au\nrupt ca niște sfori putrede. Nu pot nici măcar să-mi dau seama dacă oamenii\ndin jurul meu sunt mereu aceiași, dacă au căzut, și câți. Acuma nici nu îmi\nmai vine să alerg. Se spune că pe Marea Caspică furtunile sunt așa de\ngroaznice, iar unii oameni și femei suferă atât de mult de răul de mare, încât\ntotul le devine indiferent și nu fac nici un gest de împotrivire, chiar dacă\nsunt ridicați și aruncați în mare. Așa, descheiat de toate, mă simt și eu acum.\nNu mai îmi dau seama dacă oamenii au obrazurile murdare de pământ sau",
  "de funingine. Abia mai înțeleg bocetul, ca o litanie, ca un blestem\napocaliptic, din adâncul adâncurilor parcă.\n— Ne-a acoperit pământul lui Dumnezeu.\nOmul cu fața stinsă, cu mustața căzută și colțurile gurii înspumate, nu\npoate spune decât atât, și o spune aproape neîntrerupt. E acum o clipă de\nliniște. Trag, într-adevăr, peste deal, departe, și obuzele trec pe sus de tot, ca\no uruială de vagonete, căutând pe cine știe cine. La vreo douăzeci de pași de\nnoi e un pârâiaș stătut ca o mocirlă. Ne privim o clipă, îmi trec limba\nsecătuită peste buzele arse și pe urmă o rup la fugă, căci oamenii vin fără\naltă chemare. Când am ajuns în mocirlă, obuzele lor, pornite odată cu noi,\nau lovit numai în dâmbul dinainte, l-au săltat parcă zvâcnit și l-au înnegrit\nde pământ și fum. Urechile vâjâie înnebunite și fără întrerupere, chiar acum,\ncând obuzele nu vin în noi.\nDar iată, sunt furioși de parcă ar fi fost păcăliți. Ei răriseră puțin\nloviturile, pentru că, acum înțelegem bine, ne credeau morți pe toți. Trag iar,\nîn mocirlă, după noi. Nădăjduim că, acolo cel puțin, obuzele lovind în\nmoale nu vor mai exploda toate. E adevărat că numai unele ridică trâmbe de\nnoroi, altele termină îngropându-se fleșcăit. Îmi dau însă acum lămurit\nseama că grozăvia clipelor e din altă cauză decât a exploziilor. Obuzele\nînseși, pe care le știm cât niște donicioare, vin izbind de-a dreptul înspre\nnoi, parcă în noi, căutându-ne ca niște gloanțe. Și le simțim mari față de\ngloanțe, așa cum călătorii europeni trebuie să fi simțit când au fost atacați,\ndacă vor fi existat, de muștele veninoase, mari cât vulturii, din alte\ncontinente. Lovesc în jurul nostru ca niște săbii care n-ar izbuti dintr-o\nsingură izbitură să ne reteze capetele și ar lovi apoi, furioase, vâjâind, în\ndreapta și în stânga, înainte și înapoi, zăpăcit și orb, căzând și rupând totul.\nNe trântim până în gât în mocirlă, dar nu putem afunda (oricât de mare e\ngroaza) și capetele, căci ar fi să murim înăbușiți. Fugim, cu tâmplele lovite\ncu ciocane, printre coloanele de noroi și humă ridicate în față, înainte, la\ncâte cinci-șase pași una de alta. Acum pârâiașul face o cotitură, iar malul\ndin dreapta, mâncat de șuvoi, e ceva mai drept. Acolo, cu urechile plesnite,\nchiar dacă nu e adăpost de obuze, cel puțin nu putem fi văzuți și e\nneasemănat lucru această rupere din vederea morții. Din apă și noroi nu\navem afară decât capetele. Suntem șapte inși cu fețele paralizate ca niște\nbolnavi în agonie.\nCeilalți trag acum cu o înverșunare arzătoare, de oameni cărora nu le-a\nreușit, din vina victimelor, o demonstrație.",
  "Știu că dacă ar lovi chiar în muchia râpii, dacă pot spune așa, obuzul ar\nveni tot în noi și ne-ar face praf, dar nu-mi pot explica nici acum de ce\nparcă nu ar fi atât de groaznic, căci ar fi între noi și el, nu știu, în prima\nfracțiune de secundă, o pernă de pământ, n-ar fi venirea proiectilului drept\nși plin, în craniu.\nTrăiesc, plângând în mine, gândul că Achile cel incomparabil și viteaz\nera invulnerabil față de săgeți și săbii – și poate că tocmai de aceea era atât\nde viteaz – în afară de călcâi. Eu aș vrea să-mi stea ferit de turbarea de fier,\nmăcar craniul.\nPatru tunuri trag în fața noastră, la zece pași, ca prin baraj să ne taie\ndrumul și patru încearcă să dărâme malul (cât un stat de om) de care ne-am\nlipit. Tot dealul se resimte incnind de izbiturile scurte ca de un neîntrerupt\ncutremur.\nDupă vreo jumătate de ceas, plictisiți, dezgustați, parcă s-au oprit.\nRăsuflăm încet dar nu putem vorbi de sfârșeală. Din cauza noroiului nu ne\nmai deosebim unii de alții, înghesuiți într-o vatră sub mal, nu mai mare însă\nca un pat, unde ne-am târât cu toți. Doar, cu mustața una cu gura, de spumă,\nMarin Tuchei bocește întruna, silabisind tărăgănat, ca un blestem, de la\nînceput:\n— Ne-a acoperit pământul lui Dumnezeu…\nNiculae Zamfir își ia cu mâinile mâlul cleios de pe obraji.\nÎl întreb cu un zâmbet de recent operat:\n— Ai scăpat, Zamfire?\n— Mare blestem pe capul nostru… Dar noi ne ținem de dumneavoastră,\ndomnule sublocotenent… Ce-o fi cu dumneavoastră o fi și cu noi.\nVreo doi și-au aruncat armele, ca să poată fugi mai ușor.\n— Unde vă sunt armele, mă Marine?\nClatină din cap cu tristețe…\n— Armele noastre…\nNiculae Zamfir își privește arma cu magazia încărcată de noroi.\n— Dar parcă ale noastre mai sunt bune de ceva? Nu sunt destule\naruncate pe aici? Ia uite.\n— Ia vezi, mă, cu grijă, nu vin cumva după noi?\nZamfir ridică încet capul deasupra și pe urmă parcă uimit, parcă\nresemnat:\n— Vin, domnule sublocotenent, vin. Să tragem câteva focuri să-i mai\nmirăm puțin și să fugim.",
  "Scot mănușile murdare, iau arma unui om, Zamfir face la fel, încă doi\noameni se ridică și ei.\n— Trageți pe neochite, repede…\nLa răpăitura focurilor noaste, cei care veneau ca la plimbare, fără grijă,\nse trântesc la pământ.\n— Eu nu-i pricep, de ce se mișcă așa de încet?… până acum, mulți cum\nsunt, puteau fi de mult aci să ne ia ca din oală, întreabă unul.\n— Neamțul e om cu socoteală – lămurește Zamfir – de ce să le piară un\nom, dacă ne poate răpune cu scula?\nTirul artileriei reia brusc, exasperat de furios. Din nou avem otravă în\nsânge. Știam că nu se terminase, dar realitatea revenirii e nouă. Îmi strâng\nînspăimântat mănușile. Pe urmă superstiția mă descompune cu desăvârșire.\nArunc pachetul cu scrisori… Mi se pare că ar putea să fie legătura între\nacele scrisori furate și insesizabilul joc al întâmplării, care aduce un obuz la\no jumătate de metru la stânga sau la dreapta. Arunc și aparatul fotografic,\ndar mantaua de cauciuc parcă tot vreau s-o păstrez… atât de mare mi-e\ngroaza de frig.\nObuzele care lovesc în mlaștină ne acoperă din nou obrajii cu noroi, iar\ncele care caută muchia malului se apropie și se depărtează. Fiecare explozie\nne năucește bătându-ne mereu țepi de fier, cu ciocanul, în urechi, și vuiește\ngroaznic de metalic, ca și cum vagoane de tablă ar cădea de la etaj pe\nbazalt.\nO explozie de obuz e ca o ciocnire de trenuri. Cine ar putea suporta șase-\nșapte sute de ciocniri de tren într-o singură zi?\nUn obuz a lovit în muchie… Mi se pare că, apropiați, doi dintre oameni\nsunt loviți de rupturi, dar n-am timp să văd, căci ochii mi se închid scurt,\ncorpul mi se încleștează în convulsie epileptică.\n— Ascultă, Dumitre, azvârle mantaua aia, ca să poți fugi mai ușor! și mă\narunc înainte, căci simt că stăm într-un mormânt. E o fugă deznădăjduită,\nprin albia pârâului, ca a aghiotantului călare, mai ales că apa e mai puțin\nmocirloasă aci. La vreo două sute de metri e o nouă cotitură râpoasă.\nAjungem acolo trei inși, după ce am fost despărțiți unii de alții prin fântâni\nțâșnitoare, cât un turn, de pământ și fum.\nDăm aci peste un grup de opt-nouă oameni din plutonul meu, care\nașteaptă un moment prielnic să fugă.\nDin urmă mai vin încă doi, dintre cei care fuseseră cu mine. Când ajung,\nmai mult se prăbușesc decât se culcă, pe urmă caută cu privirea iscoditor.",
  "— Petru Gârlici?\nIar celălalt cercetează.\n— Nu cred, mi se pare că a rămas acolo… A Mariei…\nȘi pe urmă ne lămuresc: ei au prins de veste că fugim abia o clipă în\nurmă, așa că veneau cam după noi; atunci au văzut un obuz care i-a retezat\ncapul lui A Mariei…\n—… și fugea, așa fără cap, după dumneavoastră, domnule\nsublocotenent.\n— A mers ca la vreo patru-cinci pași și pe urmă a îngenuncheat și a\ncăzut.\nOamenii se închină:”… mamă… ma…” Dacă nu cumva a fost vreo\nhalucinație a lor, sabia vâjâitoare a nimerit totuși. Și cel care povestea reia,\nca să-și întărească pentru el.\n— A Mariei a fost.\nAcum suntem toți vreo doisprezece.\n— Haideți, că aci e capcana morții.\n— Ne omoară fără luptă.\nDar nu avem totuși curajul să trecem prin focul de baraj. Dacă artileria\ninamică ar fi bătând o zonă fixă, nevăzută de cei care conduc focul,\ncalculată doar pe hârtie, parcă hotărârea ar fi mai ușoară… Ar fi ca un fel de\nloterie, la care chiar dacă nu ai decât o șansă infimă, trebuie să încerci. Dar\nbarajul acesta e condus de oameni care ne urmăresc ca pe niște gângănii.\nGândul nu ezită, mâna nu le tremură, ochiul alege liniștit ținta, căci sunt\nnetulburați de artileria noastră, ca niște mecanici de cale ferată obișnuiți cu\nrotițele și manivelele lor.\nTotuși, în loc nu mai putem sta… Un nou salt, o nouă dezlănțuire de\ntrăsnete (căci acum nu mai trag, cât timp nu se vede nimeni, ci tunul\nașteaptă ochit gata, până când suntem în fugă).\nAjungem totuși în sat, după ce mai întâlnim pe drum alți câțiva oameni,\ndin pluton. Poate să fie acum cam pe la prânz. Stăm deci aproape de trei ore\nsub focul dezlănțuit al artileriei.\nÎn sat e ca o arătare de stafii militare.\nTudor Popescu stă după o casă, cu plutonul lui tot.\n— Omule, de când te aștept…\nSunt încremenit de nedumerire. Când e o fugă generală, el așteaptă sub\ntraiectoria artileriei și a morții.",
  "— Cum era să te las singur pe aici? Asta-i… Ăia de la regiment sunt\nniște câini… Nu părăsești un om, așa, cu patruzeci de inși, în fața\ninamicului care a pornit la atac.\nNu-l iau în brațe, nu-i strâng mâna, ci surâd idiotizat.\nLa o fântână, mă spăl pe față. Oamenii își iau mâlul funinginos de pe\nfață cu dosul palmelor.\n— Regimentul, batalionul? Unde sunt?…\n— Regimentul? Dracu știe… trebuie să fie la trei ore de marș de aici. A\nplecat de atunci, din zorii zilei. Compania? o fi și ea la zece kilometri; iar,\ncătre oamenii lui: Hai, mă păcătoșilor… Ieșiți și ăia din pivniță.\nPrintre casele sărace, bolovănoase, se face o răspântie vagă.\n— O luăm pe drumul ăsta, spre dreapta?\n— Ce drum, băiatule? acolo sunt nemții.\n— Și-ncolo?\n— Și-acolo sunt nemții. O luăm la deal în sus, într-acolo-i regimentul.\nAm senzația că ne-a cuprins o apă.\nUrcăm, deci, pe povârnișul dimpotrivă, tot pe o vâlcelușă râpoasă,\nmăruntă și cu lăstari.\nBombardamentul, care în sat slăbise de tot, reîncepe iarăși. Acum\nsituația e însă alta.\nVâlcelușa face ocoluri. Când suie în pieptul dealului, nemții văd până în\nfundul ei și acolo nimic nu ne poate adăposti… Dar când o ia la stânga sau\nla dreapta, malul e paralel cu ei și ne oferă adăpost sigur. Nu avem deci de\ntrecut decât vreo trei-patru zone de baraj, pe care ei le supraveghează cu\ngrijă. Într-un ceas facem și acești doi kilometri jucând, când e nevoie, ca la\nun nebunesc joc de noroc al morții. De două ori întâlnim despărțiți de văi și\nnu știm încotro s-o luăm. Găsim spânzurat în câte un bețigaș, însă, câte un\nbilețel: „La dreapta, Orișan”. (L-am întrebat mai târziu, cu o inexplicabilă\nneînțelegere de ce a și semnat bilețelele și mi-a răspuns, cu bună dreptate:\nCa să nu credeți că e vreo cursă a nemților.) Deasupra e un mare platou cu\nșoseaua și alte sate. Adică, exact, e țara obișnuită, că Săsăușul era căzut în\nalbia râpoasă.\nAcolo dăm peste Orișan… Constituise din oamenii rămași în urmă o\nariergardă și ne aștepta.\nVine lângă mine cu figura lui, lungă și rasă, înflorită.\n— Ai scăpat, măi?\n— Dar eu pe tine te credeam făcut praf, acolo la căruțe…",
  "— Mai scapă omul… m-am ales și cu cizmele. Zâmbește palid. Ce zici?\nasta a fost artilerie nemțească?\n— A fost.\nMă trântesc jos istovit. Era ca la unu-două după-amiază. E cald, soarele\nși lumina albicioasă. Oamenii se adună grămadă… Fac socoteala… Lipsesc\nnumai șaisprezece, cu cei eventual rătăciți, cu tot. Acest „numai” se referă\nla sentimentele de groază prin care am trecut și la risipa de obuze a\nnemților.\n— Dumitre, e ceva de mâncare?\n— Avem, dom sublocotenent… ouă și ciucalată de la căruțele alea.\nȘi le caută tihnit în sacul de pânză.\n— N-ai aruncat mantaua?…\n— Cum o s-o arunc, domnule sublocotenent? că acum încep ploile…\nAșa ceva nici domn maior n-are. Dumitru e lung, urecheat, buzat și practic.\nCad sleit și nemângâiat. Interminabilul bombardament a sfărâmat toate\nresorturile din mine. Vorbesc rar și numai când e nevoie neapărat să\nrăspund… Mă simt palid și când îmi trec mâna peste obraji văd că mi-a\ncrescut o barbă ca de mort.\nMă întreb întâi, lungit în șanțul șoselei, dacă nu am fost prea de tot\ndemoralizat de focurile de baraj. E o întrebare care nu m-a slăbit niciodată\nîn război, dar care acum mă chinuie mai stăruitor ca oricând: Altul, în locul\nmeu, s-ar fi purtat mai demn?\nDacă nemții înaintau, mă puteau prinde fără luptă, căci e neîndoios că n-\naș fi fost în stare să mă apăr. Dealtminteri, nici nu mai aveam cui comanda,\ncăci nu aveam lângă mine decât șapte oameni. E o problemă, care și în\ncealaltă viață (care nu e decât paralelă cu cea de acum) m-a obsedat mereu,\nîncă din ultimul an de liceu: Sunt inferior celorlalți de vârsta mea? În\naceleași împrejurări, alții cum s-ar fi comportat?\nTudor Popescu fumează un chiștoc gălbui, ținându-l iscusit între arătător\nși degetul cel gros, cu ochi absenți, căci e gânditor și el, aci în șanțul cu\nsmocuri de iarbă al șoselei. El de ce a rămas să mă aștepte? Știu că din\ncauza câtorva mici isprăvi, camarazii mei au oarecare admirație pentru\nmine, iar din cauza gesturilor mele prietenești, o dragoste de frate. Dar de\nce, eu, care cred că îmi iubesc atât soldații, n-am stat să adun răniții căzuți\npe coastă? E adevărat că am fost poate cel din urmă, chiar din plutonul meu,\ndar eu nu știam asta și nici acum n-o știu precis. În sat nu trăgea artileria, și\nPopescu nu trecea prin încercările prin care treceam eu, e adevărat, dar",
  "poate că ar fi trebuit totuși să stau să adun din răniți… Și unde să-i duc?…\ncum să-i transport?… când trupele noastre sunt tocmai la zece kilometri.\nȘi încă altă obsesie, cu rădăcini și mai adânci.\nSunt dintr-un neam inferior? Ce aș fi făcut dacă aș fi fost la Verdun, sau\ndacă aș fi pe Somme, în uraganul de obuze unde trag mii de tunuri o dată? E\naceasta inferioritate de rasă?\nEi nu sunt din carne și nervi ca noi? Ce suflet au, de pot avea tăria să\nîndure atâta?\nExistă, pe drept cuvânt, vreo rasă aleasă, care poate suporta ceea ce noi\nnu putem suporta? și atunci trebuie să trag consecințele firești pentru toată\nactivitatea neamului meu, pentru raporturile viitoare, pentru gândurile de\nrealizare în viitor, care trebuiesc ajustate mijloacelor modeste.\nNu credeam în nimic… nici măcar în Dumnezeu… și această zi,\narătându-mi limitele voinței și ale personalității în comparație cu alții, mă\ndovedea într-o inferioritate de epavă. A fost destul să apară nemții… focul a\ndouă baterii. Și totuși acum soarele era sus, prietenii mă așteptau… o\ncompanie întreagă strânsă prin grija lui Orișan, toată a noastră, pe\nrăspunderea noastră, creată de el din nimic, ca o casă, ca o statuie, ca o\ngrădină sădită, ne dădea un real orgoliu și aproape că doream să rămânem în\nurmă. Încolonăm frumos acești o sută și ceva de oameni, făcuți dar țării,\nlăsăm o ariergardă mică în urmă și pornim.\n„Wer kann Rumänien retten?”\nAbia când dăm peste un pod care arde mocnit, când vedem pustiul pe\ncare-l întâlnim, sate după sate, alt pod care arde, înțelegem despre ce e\nvorba în realitate. Orișan zâmbește trist, cu înțeles amar, când ocolim prin\nvad:\n— Nu mai am speranțe de întoarcere.\nDupă aproape treizeci de kilometri de marș istovitor, care mă\nidiotizează, cu urechile și capetele mereu întoarse înapoi, ajungem din\nurmă, pe înserate, în marginea Nagy-Varosului, batalionul, care ne dăruiește\ncu indiferență de mecanism o seacă surpriză. Vom rămâne în avanposturi.\nSunt atât de obosit, sunt atât de sleit de voință, încât cu greu mă stăpânesc\nsă nu urlu furios.\nCăpitanul, îngăduitor și feminin, mă potolește cu prietenie, uimit (ca un\nțăran care a vrut să rătăcească prin oraș un câine și îl găsește, aproape de\ncasă, sub dricul carului), dar sincer bucuros când mă vede întors din valea",
  "unde mă lăsase. Dealtfel, o companie, plecată mult înaintea mea, bătută de\nartilerie, se împrăștiase, se rătăcise și încă nu se știa nimic de ea.\n— Gheorghidiule, ai răbdare, domnule, s-a dus domnul maior să explice\ncomandantului că e trupa obosită.\nRăspunsul ne vine tocmai în zorii zilei și mergem să cantonăm în sat,\nunde dăm peste un întreg corp de armată poate, peste o divizie cel puțin, în\ncea mai mare învălmășeală cu putință.\nDupă ce, cu chiu cu vai, găsim câteva grajduri și două odăi pentru\nodihnă, suntem toată ziua chemați la regiment pentru a primi ordine\nadministrative, pentru încheieri de acte. Mi se dau întâile scrisori venite din\nțară. Pe un plic e scrisul mare, puțin aplecat, al nevestei mele. O pun ca și\npe cealaltă, a mamei, în veston, fără să le citesc. Întâlnim, după atâta vreme,\nîntâia oară, serviciile regimentului și toată ziua ne e luată cu diverse\ncompletări de rubrici, rapoarte, lămuriri. Nu ne-am luat soldele și e musai să\nle luăm, semnând stat. Trimit banii, cu care n-am ce face, pe două adrese\ncunoscute, la întâmplare aproape. Dumitru mi-aduce vestea că lada cu\nbagaje a fost spartă… sau s-a stricat… destul că e goală cu totul. Nu mai\navem decât ce e pe noi.\nVenim pe drum spre cantonament; Orișan îmi șoptește cu gând\nîngenuncheat:\n— Wer kann Rumanien retten?\n— Ce vrei să spui?\n— Am citit de două ori ziarele. Pierdem războiul.\n— Și ce putem face?\n— Douăzeci și cinci de mii de prizonieri la Turtucaia.\n— Dacă generalii noștri nu știu un principiu de tactică, elementar: că o\nbătălie prost angajată nu se continuă, ci provoci alta, ca Joffre la Marna.\nMitică Rădulescu e indignat.\n— Adică voi credeți prostiile alea despre Turtucaia? E congestionat de\nmânie. Credeți toate prostiile nemțești?… Și pleacă aproape întorcându-ne\nspatele.\nOrișan se uită lung după el și pe urmă mă ia de braț:\n— Crezi tu că oamenii de ispravă de-acasă, câți or fi, știu cum e condus\nrăzboiul românesc? Își dau seama că nemții vor ajunge la București?\n— Poate că da… poate că nu.\nMă privește apăsat, cu trăsăturile prea simple în linii drepte.",
  "— Ascultă, Gheorghidiule, unul din noi doi, poate amândoi, trebuie să\nplece la București… Trebuie să găsim acolo oameni care să ne asculte, cât\nmai e timp.\n— Cum o să pleci de aci?\nSe apropie strâns de mine:\n— Am vorbit cu Dimiu. Poate se va găsi vreo însărcinare. E vorba să se\ntrimită un ofițer, ca să aducă un transport de la partea sedentară.\nSurâd cu milă.\n— Va pleca desigur aghiotantul regimentului sau altcineva.\n— Maiorul Dimiu va face să plece unul din noi.\n— Orișan, ce crezi tu că putem face acolo?\n— Să vorbim cu vreun parlamentar influent, care să le deschidă ochii\ntuturor.\nAm rupt o ramură de copac și-i număr frunzele.\n— Ascultă Orișan, dacă mergem acolo, nu-i decât un singur leac:\nrevolverele. Ai curajul ăsta? Dacă vrei, dezertăm… Ești în stare?\nA rămas îngândurat.\n— E prea complicat…\n— Atunci, să lăsăm lucrurile cum sunt.\nDupă-masă dorm vreo două ceasuri și când mă deștept îmi aduc aminte\nde scrisori. Mama îmi spune că acasă sunt toți bine și: „Ștefane, mamă,\nroagă-te lui Dumnezeu în fiecare seară, că el ne e singura nădejde… și vezi,\nfii cuminte… fă și tu cum fac alții”. Biata mamă, cum crede ea că „fac\nalții”? Nevastă-mea, pe hârtie lungă mov, îmi mulțumește pentru donație:\n„A fost o surpriză, m-a uimit… Să te gândești acolo, în război, atât de mult\nla mine… Îți mulțumesc încă o dată că ai fost atât de drăguț în chestia\nlirelor, și-mi pare foarte rău că ultima oară ne-am despărțit puțin cam rece.\nDupă plecarea ta am fost tristă și a treia zi am plecat din Câmpulung.\nSingură… cu servitoarea… de-abia am găsit locuri în tren. Aici am găsit\ntotul în regulă. Scrie-mi dacă poți, și cât poți mai mult. Scrie-mi unde ai pus\ncheia de la biroul american, unde sunt actele… Ieri am fost la mama… că\nsunt singură toată ziua… Te sărut, scrie des cum te afli. E adevărat că\nînaintați mereu? aici e o mare bucurie.”\nCheia de la birou, actele, am fost drăguț (?). Ce pot să fie pentru mine\ntoate astea?… Ei au acolo pe „mâine”. Ce știu ei de ce a fost ieri în realitate\nîn satul Săsăuș? Propozițiunea „că sunt singură toată ziua” mă face să\nzâmbesc, nu pentru că o recunosc tipică și atât de mașinal mincinoasă, cât",
  "pentru că îmi aduc aminte cât am suferit din cauza ei. Acum totul e, parcă,\ndin alt tărâm, iar între noi abia dacă e firul de ață al gândului întâmplător.\nO singură curiozitate, ca de amator de tablouri, am: Cum o fi lumea asta,\ncare știe că armata e în război? cum e atmosfera străzii, a restaurantelor,\ncum vorbesc la masă? aș da nespus de mult să văd acum un exemplar măcar\ndin ziarele mari, de dimineață, să citesc, dedublat, cu ce literă? cu ce titluri?\nveștile războiului românesc.\n— Nu dormi, Gheorghidiule? mă întreabă de pe patul celălalt Tudor.\n— Ba da… am dormit… Citeam acum scrisori de acasă…\n— Hai să vedem caii lui Corabu.\nE un adevărat loc de rendez-vous ofițeresc grajdul vecin, unde căpitanul\nCorabu ține patru cai, prada lui de război.\n— Ăsta-i din grajdurile lui Esterházy, arăta cu mândrie noul proprietar\nun roib pintenog, subțire și nervos ca un cal de curse. I l-am luat unui conte.\nCorabu, ca să-și poată face colecție de cai, a întins cele mai abile curse\npatrulelor de husari. Adică numai trei a capturat, că pe unul l-a ales dintr-o\nherghelie întâlnită și l-a plătit, față de martori aduși anume, cu bani buni și\nfoarte cinstit socotiți la preț. Admirăm cele patru animale subțiri, și vii ca\njocul de izvor, cu dezinteresarea cu care le-am fi privit pictate.\n— Și ce faceți cu ei, domnule căpitan?\nE sincer uimit.\n— Cum ce fac cu ei? Dar în timp de pace un cal ca ăsta mă va costa\nsolda pe un an, domnule.\n— Sigur, un maior are nevoie de cai, îi completează gândul, crezând că\nglumește, un locotenent de administrație…\nDar căpitanul e destul de acru:\n— Maiori ajungeți voi, hoții ăștia de la intendență… eu am să fac însă\nun grajd de cai de curse…\n— De ce hoți, domnule căpitan, de ce ne faceți hoți?\n— Uită-te la el, ni-l arată cu dispreț căpitanul, netezind mereu coama de\nmătase a roibului. Ne trimit, ori nu ne trimit hrană, ei o trec la ordinar. Ba și\natunci când ne-o trimit, o iau cu japca de prin curțile oamenilor și o trec\napoi gras la socoteală.\nRâdem toți, râde galben și locotenentul, dar până la noi a ajuns zvonul\ncă acei de la etapă au trimis – siguri cum sunt că scapă – câte-o adevărată\nzestre acasă.",
  "Ca să ne împace, locotenentul ne cheamă la magazia diviziei, să ne dea\nțigări și vin bun, înfundat.\nPe drum discut cu Orișan și Tudor Popescu:\n— Pe locotenent îl înțeleg, e sigur că se întoarce, dar Corabu?\n— Da, e ciudat… încrederea asta…\nCorabu îmi dă o spaimă liniștită, ca un bolnav care, spre deosebire de\ntoți cei din jurul lui, nu știe că impresia de mulțumire și bunăstare pe care o\nare e semnul agoniei apropiate și face planuri unde să-și petreacă vara.\nPe străzile satului, transformat într-o provizorie capitală de regat militar,\ne o mișcare de trăsuri, furgoane și automobile chiar, chesoane și tunuri trase\nîn marginea drumului, care desfid orice gând de ordine.\nCurțile sunt toate pline, cum sunt pline de care și trăsuri curțile hanurilor\nîn zilele de târg, iar oamenii forfotesc în toate părțile.\nVinul și gustările, probabil de la popota diviziei, sunt delicioase.\n— O săptămână, două, cât mai stăm aici, Vasiliule, suntem mușteriii tăi.\nÎți facem vad.\nUn locotenent scurt, cu mustața blondă, întreabă mirat:\n— Credeți că stăm aici două săptămâni?\n— Trei zile, o săptămână cel mult.\n— Trei zile? Pentru asta ne-au adus la divizie?\nNe vizităm cantonamentele și hotărâm ca seara să luăm masa împreună\ncu toți amicii, Tudor Popescu, Orișan, Mitică Rădulescu și cu mine.\nDar se vede că ordonanțele au vorbit despre banchetul nostru, că se mai\ninvită și alții.\n— Tu ce aduci? A nu, pui fripți avem… Și sardele avem.\n— Da?… eu am ardei umpluți…\nNe prăpădim de râs o clipă… ardei umpluți?… ce idee, așa seara?…\n— Dar, ardei umpluți… că a găsit mașină de gătit.\nPe jumătate suntem convinși… Orișan chiar face reflecția rezonabilă:\n— Dragă, ardeii umpluți sunt o mâncare adevărată, de oameni așezați…\ncu pat și masă… nu pui fripți, de oameni veșnic pe drum.\nFirește că suntem de acord, dar acum, amicul nostru primește cu\ngreutate.\n— De, nu știu… dacă o să ajungă… n-am decât o tavă.\nConstat iar că pe front nu mai sunt acele tipuri „pitorești” de care e atât\nde plină literatura. Toți cei care sunt „pitorești” o vor – și sunt conștienți de\nasta – așa cum vor să-și facă un „cap” cei care-și lasă barbă. În tic, în",
  "formula repetată, e ceva de cabotinaj. Dovadă că, dacă pe un chefliu cu\nticuri pitorești îl scuturi și îi vorbești grav și serios, nu mai face pe\ncaraghiosul, nici pe actorul. Dar războiul e mai ales sinceritate, aproape de\npământ și piatră. Nu e teatru, chiar când e glumă. Nu există deci tipuri\npitorești decât la popote, la intendență și la etape. Acolo, când sunt uneori,\nși cei de pe front se lasă ispitiți. Acum suntem numai veseli.\nPe înserate a început să burnițeze. În odaia mea, patul cu cearșafuri albe\ne făcut (n-am dormit în trei zile decât trei-patru ore pe apucate) și masa e\nîntinsă cum se cuvine pentru șase „persoane”, nu inși. E un soi de veselie,\nchiar când masa e încărcată și paharul plin, cam la fel cu veselia uscată a\nfiguranților de teatru, care sunt veseli, strigă și beau din cupe goale.\nDar când aduce castronul cu aburi de supă delicioasă – unde l-o fi găsit?\n– ordonanța e oarecum grijulie:\n— Domn sublocotenent… nu-mi miroase a bine.\n— Ce, mă, ardeii lui Vasilescu? întreabă Mitică.\n— Nu, XY a primit ordin de echipare…\nLingurile au căzut în farfurii. Parcă a turnat cineva lături în supă.\n— Ia vezi, mă… Nicule… Paraschive, ăia de-acolo, ia duceți-vă să\nvedeți ce e…\nNu mai mănâncă nimeni. E o enervare joasă, făcută din dezgust și\nistovire. Suntem brigadă cu XY.\nParaschiv se întoarce cu un chiot de bucurie.\n— Numai XY… la noi nu e nimic.\nDar atât nu e de ajuns ca să ne readucă pofta de mâncare. Nici nu\nvorbim măcar… Tudor Popescu s-a dus să se trântească pe unul din paturi,\nîn așteptare.\nȚignale prelungite și, în stradă, comenzi scurte, corectate. XY se\nformează pentru plecare în seară.\n— Să vedeți, dragă, că pe noi ne lasă în pace. Am eu o presimțire a\nmea… că pe noi ne lasă în pace. Uite, eu mănânc fără grijă…\nNoi ceilalți ne mulțumim să fumăm fără să spunem o vorbă.\nLa ora 9 vine ordinul să ne echipăm. Ne încolonăm apoi pe o ploaie rece\nși pătrunzătoare de toamnă.\n— Vedeți, domnule sublocotenent, dacă aruncam mantaua de cauciuc…\n— Bravo, Dumitre, ești o ordonanță clasică…\n— Da, dom sublocotenent…\n— Ce da, mă?",
  "— Sunt așa… cum spuneți dumneavoastră.\n— Ești un prost.\nSunt îmbrăcat tot în costumul ofițeresc subțire (căci abia mai târziu\nofițerii se vor îmbrăca cu aceleași haine, vag ajustate, ca și trupa) cu care\nam plecat în ajunul Sfântă Măriei.\nToți îmi admiră cu invidie mantaua… Orișan are perechea de cizme de\nhusar lungi, roșii, dar se codește să le puie, căci îi e frică să nu fie, într-o\neventuală luptă, prea vizibile.\nPornim încet după chesoanele de artilerie, ca după un dric. Nu se vede\nnimic și, după ce ieșim din sat, drumul, din cauza ploii dese, care desfundă,\ne o adevărată mlaștină. Credem că nu intrăm chiar azi sau mâine în luptă; ba\nîncă ni se pare sigur, dar drumul ăsta prin noroi, în întuneric beznă, sub\npalele de ploaie, e îngrozitor. Alunecăm, ne ținem unii de alții și ajungem cu\ntoți în șanțul din marginea drumului.\n— Atenție… pod sfărâmat… se transmite, venind din om în om,\nînștiințarea. Dar cum întunericul e prea de nepătruns, cădem toți, rând pe\nrând, în mocirlă. Ne scoatem, târându-ne, unii pe alții. Mai fiecare pas e\nfăcut din trei pași: unul alunecat spre dreapta, altul îngenuncheat la stânga și\nîn sfârșit cel bun înainte.\nMi-e imposibil să știu în ce direcție mergem.\n— Atenție… atenție… cheson împotmolit.\nOcolim așa ca să ne conformăm indicației, deși ne întrebăm dacă nu\ncumva acum greșim. Trecem probabil pe lângă un tun, dar nu știm unde e…\nSunt sleit… mi se îndoaie genunchii uzi…\nGhetele de șevro mi-au devenit ca niște bandaje de noroi rece în jurul\npicioarelor…\nMi le smulg cu greutate, ca și când pământul mi le-ar suge.\nPlouă mereu și întunericul e atât de mare de parcă suntem rătăciți într-o\nmină, fără un chibrit, fără o undă de lumină măcar. Între o pâlpâire de țigară\nși soarele tot, e mai mică deosebire, fără îndoială, decât între o lucire de zid\nalb și întunericul absolut.\nCând uneori drumul ocolește, întunericul devine și el mai lichid și ne\nspală obrajii.\nUndeva, înainte, s-a aprins o lumină. Imediat încep urlete: stinge…\nstinge lumina. Și e fără noimă, căci o lumină nu poate indica o poziție, de\nvreme ce nu i se poate determina locul. Bâjbâim mai departe prin întuneric.",
  "— Zamfir… Niculae Zamfir… Nu răspunde nimeni. Zamfir!… Pun\nmâna pe cel din stânga mea: Tu ești Zamfir?\n— Nu sunt, camarade… Zamfir s-a dus pisemne – și aci îmi trântește o\nporcărie soldățească.\n— Mă, cine ești tu, mă… n-auzi? și îl iau de gât…\nCineva îmi recunoaște vocea:\n— Mă, e don sublocotenent de la a noua.\n— Don… don… sublocotenent… eu sunt dintr-a șaptea.\n— A șaptea? apuc de raniță pe cel dinaintea mea… Cine ești? Din ce\ncompanie ești?\n— Vasile Tonitu dintr-a șaptea.\n— Mă, aici sunteți dintr-a șaptea?\n— Nu, don sublocotenent, a opta, îmi răspund cinci o dată.\n— Dar a noua unde e, mă?… Ei, a noua…\n— Aici, don sublocotenent, răspunde unul și parcă îi e vocea\nfosforescentă, atât de mult o simt.\n— Unde sunteți, de aici: înainte… înapoi?\n— Păi nu știm unde sunteți dumneavoastră…\n— Mă, care are o izmană… o cămașă albă… Puneți-le pe spate, ca să ne\nmai lămurim puțin.\nÎn sfârșit, ne regăsirăm… Compania era în urmă.\nSă tot fie miezul nopții… mergem parcă de o veșnicie. De repaos nici\nvorbă nu poate fi… Adică nimeni nu se poate așeza… căci de stat în\npicioare, în loc, stăm la nesfârșit. Suntem parcă la sute de metri, îngropați în\npăcură.\nFrigul nu-l simt încă decât la picioare… când stăm în loc… dar mă\ngândesc ca la un vis nebun, că aș putea să fiu într-altă parte… că la ora asta\nexistă oameni care dorm în pat… sau într-un bordei uscat… că există\noameni care se odihnesc într-un grajd, fie și pe băligar cald.\n— Loc… loc… loc!\nArtileria…! Vine din urmă artileria.\nȘtiu că e artileria numai pentru că acum, în loc să mă lovesc de cei din\ndreapta și stânga mea… mă lovesc de boturi de cai și roate de tun. Oare\nartileria merge tot așa de încet ca noi? Oare caii văd mai bine?\nDupă un timp, tunurile se împotmolesc și se descoperă că infanteriștii se\nașezaseră pe lanțurile care leagă ante-trenurile. Urlete, înjurături, uruit de",
  "fier și de roți iar; și, trimise parcă nu se știe de unde pe deasupra, strigăte\nîngrijorate de „tăcere!”.\nDe la o vreme oboseala îmi dă ca un val de nebunie. De trei zile și trei\nnopți n-am dormit decât aseară, în șanțul șoselei două ore și azi după-masă\nalte două. Acum picioarele nu mai găsesc nici măcar sprijin, în noroiul care\nalunecă sub ele, de parcă am cauciuc la genunchi. Aș vrea să mă las jos, să\ntreacă peste mine bocancii camarazilor, copitele cailor.\nMăcar dacă aș fi aghiotant de batalion, să merg călare.\nMi se pare atât de puțin ceea ce cer. Sute de artileriști călare, ofițerii de\nla căpitan în sus călări, aghiotantul călare, firește și ei aci în iadul acesta de\nnoroi, dar la regiment, la brigadă, la divizie, la toate aprovizionările și la\ntoate birourile, la toate misiunile și la toate depozitele, atâți alți ofițeri. Nu\nvoi să fiu departe de foc, ca ei. Nu aș vrea decât un cal, pe care să merg\nalături de camarazii mei, mai robuști, pare-mi-se.\nMergem toată noaptea și acum am pierdut absolut măsura timpului, totul\ncapătă pentru mine o senzație de veșnicie, de existență inumană.\nDe la o vreme începe să plouă din nou, căci stătuse un timp.\nZamfir, care mă regăsise (fără să ne vedem fața) și voinic mă ajutase să\nlupt toată noaptea cu noroiul, îmi dă vestea că se va face ziuă. Îl întreb,\nîndurerat parcă, de unde știe asta.\n— Vă spun eu, domnule sublocotenent, dacă începe iar ploaia, e semn că\nne apropiem de ziuă.\nÎntr-adevăr, peste câtva timp întunericul începe să se încenușeze. Pe\nurmă devine ceva mai albicios, ca deasupra mării, așa încât, deși au început\nsă se zărească ramuri negre de copaci, oamenii nu se văd încă decât ca prin\nceață, căci au și ei uniformele tot cenușii.\nPloaia a devenit vie. Vântul ne repede din când în când în față pânze de\napă rece. Suflăm greu și mergem înainte.\nCând s-a luminat de ziuă, parcă am ieșit dintr-un tunel. Ploaia și vântul\nde toamnă reped în copaci și tufișuri, verzi încă, palele de nori albi care se\ntârăsc pe marginea drumului, căci acum suntem într-o pădure tânără de\ncarpen și stejăriș. Ne căutăm oamenii și din mers ne reconstituim unitățile.\nDupă un timp coloana s-a oprit. Dar acum începe altceva tot așa de grozav\nca oboseala: frigul care ne amorțește… După ce ne-am odihnit ca niște cai,\ncând pe un picior, când pe celălalt, începem să batem pe loc din tălpi.\nÎmbrăcămintea e toată leoarcă, lipită cu clei rece de noi, ghetele de șevro mi\ns-au spart azi-noapte și acum, cu ciorapi noroioși și boturile atârnând, e mai",
  "rău decât dacă aș fi desculț. E un frig care ajunge până la oase… Dealtfel,\nde-a lungul spinării îmi simt pe piele, alunecând ca melci reci, șiroaie de\napă, care tremură încet, ca pe geamul pe care ajunge ploaia. Sunt ploi calde\nde vară, asta e o ploaie deznădăjduită și înghețată de toamnă.\nPe la nouă dimineața abia, maiorul o ia la stânga pe o vâlcelușă, pe\nfundul căreia s-a adunat un strat gros de frunze galbene uscate. Mergem\nacum în fugă. A început acum, sau am crezut-o noi, departe, o luptă vie de\nartilerie. Câte vâlcelușe ca astea am văzut eu, cândva, în altă viață, de la\nfereastra vagonului-restaurant, între Pitești și Slatina!\nAjungem într-o vale mai largă puțin, prin fundul căreia trebuie să fie, pe\nsub răchite plouate, vreun pârăiaș. Departe, la câțiva kilometri în dreapta\nnoastră, pe o coastă largă, urcă, atacând pare-se, batalioane de ale noastre.\nNoi credem că inamicul ocupă aci dealul mic și păduros din față, al cărui\npovârniș e bătut și de artileria lor și de a noastră. La dreapta, el face\nîndeosebi un baraj puternic de vreo cincizeci de metri lărgime, socotind,\ndupă cât se pare, că pe acolo duce calea noastră. Ploaia a stat iar.\n— În trăgători… în trăgători.\nMaiorul pornește împotriva dealului împădurit din față, și cum crede că\nacolo e inamicul, dăm în trăgători un adevărat asalt. A fost, poate, și s-a\nretras, nu-mi dau seama, dar când pătrundem în pădure urlând: înainte…\nînainte!… nu găsim pe nimeni. În schimb ne împrăștie focul artileriei\nnoastre, care lovește în plin.\n— Să nu mai tragă artileria noastră… să nu mai tragă artileria noastră!\nurlă disperată toată lumea.\nNu ne rămâne decât să alergăm mereu înainte: de partea cealaltă a\ndealului priveliștea e foarte cuprinzătoare. E un fel de uriașă strachină\nverde, de doi-trei kilometri largă, cu mici culmi, bune de pășune, pe toate\nmarginile, cu pădure pe stânga. Prin mijloc, pârâiașe mici cu tufișuri\nmărunte, îngălbenite. Nici urmă de inamic. Dar n-am apărut bine și artileria\nlor – căci o cunosc, e tot cea de alaltăieri – ridică trombe de păcură și fum\nînaintea noastră, trăsnind și rupând fier.\n— Înainte, și fă legătura pe dreapta! îmi strigă maiorul Dimiu.\nLegătura… legătura… treci prin baraj.\nȘi cum crede că nu aud bine cauza bubuiturilor, îmi arată cu mâna, și\napoi spre stânga:\n— Voiculescule, prin pădure… pădure… pădure, n-auzi?… înainte…",
  "Cad lovituri împerecheate de trăsnete. Tot dealul zvâcnește când e lovit\nîn coastă. Cratere negre cât niște roți mari de locomotivă răsar apoi în iarbă.\nLoviturile sunt întrerupte și oamenii se opresc îngroziți. Situația e însă\nmult mai ușoară ca alaltăieri. Barajul e fix și orb, iar cei care trag sunt\ndesigur foarte departe. Unde ne găsim acum, la douăzeci de pași de el, nu\ncade nici un obuz, iar dacă traversăm patruzeci de pași printre trombele de\nbrazi, de asemeni, nu mai cad obuze.\nCu ochii sufletului închiși, în picioare, strig pe nume câțiva dintre\noameni… „Zamfir Niculae… Ciorbagiu… haide”. Dar după câțiva pași\noamenii se opresc, și în carnea și nervii mei e un consimțământ.\nÎnaintea noastră sunt culcați alți trăgători. Barajul e ca să împiedice\nsosirea noastră, a rezervei, și nu avem puterea să ne repezim să trecem prin\nel. Pământul tot se zguduie. Unul dintre acele animale apocaliptice, mari cât\nun munte, dar nevăzut acum, râcâie și azvârle pe o zonă anume pământul,\nca un câine sau ca o fiară care cu picioarele și ghearele își face groapă.\nCu un genunchi pe pământ, fără armă și după ce am dat și mantaua ca să\nmă simt mai ușor, caut cu privirea un loc de trecut. Pare-se că spre stânga\nobuzele cad mai ritmic, așa încât s-ar putea trece. Dar deodată o serie de\nfâsâituri șuierate, de șarpe întărâtat, și aliniate ca din nai, trec pe lângă\nmine.\n— Mitraliera… trage mitraliera… culcați!\n— Suntem pierduți, căci culcați… neculcați… așa fără adăpost, bătuți de\nmitralieră, e moarte sigură.\n— Zamfir… Grigoriță…\nȘi mă năpustesc înainte în baraj.\nNăruite lângă mine, obuzele sunt parcă prăbușiri de trăsnete, căzute pe\ncasa alăturată, dintre cele care fac să-ți plesnească geamurile. Și trăsnetul nu\ne nimic pe lângă această dezlănțuire, căci e unul singur și, odată căzut, te\ngăsește scăpat… dar aici, tocmai pentru că a venit unul, știi că mai vin și\naltele.\nCând în plin baraj vine vâjâitura, cad sau cădem poate, căci nu văd\nnimic, cu anticipație… „Nelovit” e constatarea de un sfert de clipă.\nDin nou o goană înnebunită…\nSunt dincolo… în plină bătaie, pentru atacul de baionetă… Parcă am\ntrecut printr-o poartă. Nu mă gândesc la poarta barajului, ci la un fel de\npoartă nevăzută, înaltă până la cer… a morții… a lumii celeilalte, dintre\nspațiile reci.",
  "Totul dă impresia de nou… originar…\nÎn față, am ajuns din urmă, într-o mică vâlcelușă, un lanț de trăgători,\nculcați în tufiș și printre smocurile de copăcei… La dreapta, la câteva sute\nde metri, un lanț de trăgători, al nostru, se abate înapoi – văd bine, căci sunt\nși ei pe pășunea largă – ca un gard prăbușit întâi la un capăt… pe urmă la\ncelălalt… nu văd nici un soi de inamic… decât foarte departe la stânga în\nfund, pe un dâmb, un șir de oameni culcați ca niște mogâldețe, exact ca\nțintele culcate pe câmpul de tir de la regiment.\nMă scol în picioare și strig și ofițerului pe care l-am ajuns din urmă:\n— Domnule căpitan, hai înainte.\nToată lumea îmi urlă ca la teatru, când ăi din urmă nu văd: „Jos! jos!”\n— Stai jos, domnule, că ne iau focurile lor în primire… Vrei să ne\ndescopere aici? Lasă să-i ia prin pădure, pe flanc.\nSe aud la stânga, unde e restul batalionului nostru, urlete neîntrerupte:\n„Înainte… înainte…”, deci rămânerea pe loc mi se pare o dezertare.\nConstat, așa pentru mine, cu gratuitate, în clipele acestea de moarte, că\nnici pe departe nu e acea „ploaie” de gloanțe prin care se spune că trebuie să\ntreci la război. Din când în când câte un strop de piuituri, ca vântul toamna\npe câmpie, când gloanțele trec mai pe sus… fâsâituri șuierate, de șarpe,\ncând sunt aproape. Pe deasupra trecu anunțate năprasnic, mereu, cum se\nanunță uruind trenurile, obuzele. Apoi, izbesc pereche, în dâmbul din spate,\ncu un fel de titanică nerozie, transformând doar pădurea în ruine și fum,\ncăci cred că nu mai e nimeni acolo, iar dealul n-au să-l poată dărâma, oricât\nl-ar zgudui.\n„Degeaba” chiar, nu e… Înțeleg că așa, bătând haotic în dâmbul acela, în\nafară de faptul că ne-au redus toată artileria la tăcere – căci nu mai trage\nnici un tun românesc pe aci – ei fac un fel de demonstrație gratuită ca toate\ndemonstrațiile simbolice, că soarta, nu numai a mea, dar a armatei întregi e\npecetluită. Câtă vreme ei pot dezlănțui în liniște un uragan ca ăsta, prin care\nnici o unitate nu poate trece neînjumătățită și nedezorganizată, e\nînfrângerea.\n„Wer kann Rum”nien retten…?”\nDeodată, cam din dreapta, vine un snop de piuituri, care se înfig printre\nnoi în pământ ca ghearele și provoacă un urlet de bâlci.\n— Păziți… trag ai noștri în noi… păziți!\nUn lanț care a apărut sus pe coastă, neștiind unde se găsește inamicul,\ncum n-am știut nici noi, crezând că tot ce e după culme e dușman, trage în",
  "noi…\nFugim urlând și ne adăpostim, încocârjați, în șivoiul vâlcelușei.\n— Nu mai trageți… se strigă înapoi… nu mai trageți!\nAcum văd că sunt câțiva morți… cu capul culcat pe braț, cu fața în sus,\ntoți cam în aceeași atitudine. Parte sunt desigur loviți din spate…\nS-a dus elanul de la Olt… de la Măgura Branului.\nE în mine o tristețe mânjită, ca de moarte. Mult la dreapta, se întorc în\npicioare (nu sunt urmăriți cu focuri? nu e luptă acolo?) pâlcuri-pâlcuri dintr-\nai noștri. E ceva de înmormântare în amurg sărac.\nCărți de citire, articole de gazetă în patruzeci de ani, sunt goale ca niște\nsertare, înaintea acestei retrageri care e realitatea…\nDrama războiului nu e numai amenințarea continuă a morții, măcelul și\nfoamea, cât această permanentă verificare sufletească, acest continuu\nconflict al eului tău, care cunoaște altfel ceea ce cunoștea într-un anumit fel.\nRămân așa în vâlcelușă, cu lanțul întreg de oameni plouat până la piele,\nros de tristețe, cam jumătate de ceas. Oamenii privesc cu îngrijorare spre\ndreapta. „O să ne ia pe flanc.” Dar e o imposibilitate… nimeni nu e pe\nflanc, nu se vede picior de inamic.\nAi noștri trag în mod stupid, în sus, orbește – dealtfel, nici nu vedem\nnimic. E o răpăială asurzitoare.\nIată însă că în stânga, în pădure, reîncep iar urletele batalioanelor\nnoastre: „Înainte, înainte…”\nNu mai pot sta locului.\n— Hai înainte, domnule căpitan… hai, că auzi… la stânga…\nÎntr-un anumit sens, nu-ți trebuie prea mult curaj ca să alergi înainte; de\nvreme ce câmpul e gol, dă, cât de cât, o impresie de manevre.\nCăpitanul îmi arată cu mâna că în pădure, înapoi, se întâmplă ceva…\nCu mustăți mari, cu obrazul sprijinit în cot, între oamenii lui, căpitanul e\no enigmă pentru mine…\nCând azi tot vom muri – căci azi e ziua, nu mai încape nici o îndoială –\nce câștig e să fii plesnit de gloanțe aci, în loc să mergi înainte?\nStrig cu o frenezie animalică, beat de propriul meu urlet: „Înainte…\nînainte…” Căpitanul cu oamenii se ridică și pornim tot lanțul înainte, urlând\nmereu. Mergem ca la trei sute de metri, în salturi succesive.\nAcum gloanțele care veneau rare miaună des… O mitralieră toacă,\ndeparte, dar lovește prea scurt. Ridică pământ și iarbă, la vreo cincizeci de",
  "metri în fața mea. În pădure strigătele românești au rămas în urmă. Inamicul\nlucrează tăcut și automat ca o mașină de precizie.\nCăpitanul comandă un foc spre pădure în dreptul nostru, ca eventual să\nlovim în flancul celor care, crede el, țin față batalionului nostru. Protestez\ncu îndârjire, căci am certitudinea că tragem într-ai noștri. Dar nu mai pot\nface nimic, focul s-a dezlănțuit.\nMai departe, nu mai mergem.\n— Lasă, domnule, să așteptăm aici, să-i ia pe flanc prin pădure.\nÎnțeleg acum că gândul oricărei manevre, în afară de înaintare, pe\ncâmpul de tragere, e moartea și înfrângerea.\nReiau mereu, urlând: „Înainte… înainte” și urletul însuși e un stimulent\nformidabil și un narcotic în acelaști timp, ca un pahar de vin, dat dintr-o\ndată pe gât. Alegerea încinge și amețește.\n— Zamfire… Marine… Ciorbagiu… hai.\nM-am ridicat în picioare… snopul de gloanțe vine aproape, însă nu cade\nniciunul dintre cei care fug cu mine înainte.\nNe oprim după zece pași, dar ne ridicăm numaidecât: în fața noastră sunt\nvreo două gropi de obuz. Alergăm lunecând pe iarba plouată și ne\nînghesuim câte patru-cinci într-o groapă. Dar acum e o înverșunare\ngroaznică împotriva noastră, căci s-a întâmplat un lucru neașteptat. Cât timp\neram culcați în iarbă, nu eram văzuți. Ridicându-ne însă ne-am demascat…\nși acum, în haine verzi pe negrul groapei de obuz, suntem bine lămuriți.\nFâsâiturile sunt dese, dar pe sus. Vin și din față și din spate, de la cei rămași\nîn vâlcelușă, care trag pe deasupra. Dar mai ales ne caută acum mitraliera.\nProbabil că nu poate aprecia distanța exact, căci trage la zece pași înainte,\nscormonind iarba și pământul cu snopul ei de gloanțe ca o gheară de tigru,\nse apropie din ce în ce, însă părându-i-se că s-a înșelat, iar își repede turbat\nși metalic snopul la alți douăzeci de metri. Cei îngrămădiți cu mine trag ca\ndescreierații, fără să scoată capul din groapa de obuz. Și din nevăzut parcă\ntrage mereu. Fără îndoială, nu-i „ploaie de gloanțe” și snopul mitralierei e\ndestul de nesigur, dar unul singur dintre gloanțele astea care vin ar fi tot atât\npentru oricare dintre noi, cât un naufragiu pe ocean, cât un cutremur\ncatastrofal, cât sfârșitul lumii. O simplă izbitură, scurtă ca de cravașă, în\nfrunte.\nArmele celor ghemuiți înapoia mea în groapă se descarcă lângă urechile\nmele chiar, cu plesnituri groaznice. Unul și-a rezemat arma chiar, o clipă, de\numărul meu, i-o dau la o parte cu mâna furios, căci îmi sparge urechile. Aș",
  "vrea să dau ordin să nu se mai tragă, dar zgomotul e asurzitor, ca într-un\naeroplan când pornește motorul…\nTrebuie să ieșim din groapa asta, căci e moarte stupidă. În față e o nouă\ncută de teren. Dar mai întâi nu știu cum să fac să se oprească focurile… M-\nam ridicat în genunchi, în marginea gropii, jucând toată cartea, căci\npericolul e mai mare din spate. Fac mereu semn să se oprească focurile\ncătre cei din vâlcelușă, ca să putem înainta fără să cădem loviți din urmă.\nDau iar la o parte, cu mâna, arma celui din groapă, care trage aiurea,\nnăucindu-mă.\nÎn sfârșit, fac semn cu mâna stângă înapoi, îngenuncheat și sprijinit cu\ndreapta în iarbă, dar cineva îmi dă cu o vargă peste mână și imediat sunt tras\nde picioare înapoi în groapă, unde cad zăpăcit…\n— Ce e, mă?\n— Sunteți rănit… mâna stângă.\nToată mănușa-i plină de sânge… Un deget atârnă, îmbrăcat și el în\nmănușa lui, în jos, prins parcă numai într-o ață, dar nu simt nici o durere.\nLângă mine, oamenii îmi arată cu privirea pe Ciorbagiu, dar nu pricep\ndin cauza larmei și mai ales pentru că ei încearcă să-mi spuie nu știu de ce\nîn șoapte și cu un aer tainic ceea ce vor. Pe urmă, înțeleg. Omul și-a sucit în\nloc gâtul moale, din gulerul scorțos al mantalei și are acum obrazul stâng\nlipit de palmă, întors înapoi, ca și când n-ar mai vrea să vadă înainte.\nDin colțul buzei, i se scurge pe bărbie un firișor de sânge. Ochii sticloși\nparcă ar vrea totuși să evite pământul.\n— Tare mi-e teamă că e lovit în ceafă de cei care trag din spate, își\nspune unul, acum tare, în fundul gropii, părerea. Și pe dumneavoastră, socot\ncă tot din spate v-a lovit.\n— Nu. Ieșise și el cu domnul sublocotenent și a întors capul înapoi, când\na făcut dumnealui semn cu mâna, să vadă dacă opresc aia, atunci l-a lovit în\nceafă… da tot din față…\nParcă suntem acum într-un mormânt.\nGloanțele nu sunt prea dese, dar în fund, mogâldețe se ridică… și trec\nmereu în fugă, la stânga, spre pădure, trăgători inamici. Nu îi vedem bine\ndecât când se strecoară unul după altul, ca și când ar traversa un drum, ca să\ndispară iar.\nÎn spate, artileria nemțească a devenit turbată și pare că a sporit numărul\ngurilor de foc, căci bate în pădurea care saltă trunchiuri întregi și așchii,\nfumegând; iar unele obuze trec scurt peste deal, căci bat, se vede, și",
  "vâlceaua pe unde am venit noi. Nu mai e nimeni dintre ai noștri înspre\ndreapta, dar în pădure e un răpăit de arme, care, reluat de ecou, devine hău\ngroaznic.\nMă întreb ce am de făcut. De înaintat nu mai poate fi vorba. Nădăjduiesc\ncă ai noștri vor împinge linia inamică atât de mult înapoi, încât să pot\naștepta sfârșitul luptei în groapa asta de obuz. Dar, după felul cum se\ndepărtează focurile în pădure, înțeleg cu groază că ai noștri dau înapoi, sau\nsuntem treptat înconjurați.\nLa gândul că aș putea fi prins, mă cuprinde o deznădejde rece, ploioasă.\nÎnfrângerea asta, înserarea care cade, mâna pe care o țin mereu ferită, ca un\ncâine laba zdrobită de automobil, îmi dau o impresie de moarte, de\nneîndreptat niciodată.\nAtunci, ca un gând fierbinte, ca o descheiere de moarte, imediată,\nhotărăsc că voi pleca neîntârziat. Oamenii îngroziți vor să mă reție.\nDealtminteri, nici nervii nu mai pot suporta nimic. Armele care mi se\ndescarcă, aci în groapă, în urechi, mă năucesc și mă înfurie.\nPornesc înapoi, în picioare, drept peste câmpul verde, singur pe toată\nîntinderea lui, ca un somnambul. Nu mă uit înapoi, nu mă uit în dreapta, nu\nmă uit în stânga, nu am decât un singur gând, că dacă străbat acești cinci-\nșase sute de metri, aș putea să fiu scăpat. Știu bine că numai „dacă” îi\nstrăbat și numai „aș putea” pentru că trebuie să trec din nou prin focul de\nbaraj și prin pădurea bătută. Pot să cad în fiecare clipă… dar dacă ajung\ndincolo… În mine pulsează gândul acesta al salvării cum gâlgâie sângele în\ngâtul tăiat. Ceea ce mă îndeamnă la nebunia asta e durata neted scurtă a\njocului. După un sfert de oră sunt scăpat. Am crezut că la ruletă e bine să\njoci numere în plin. Simplifică.\nDacă prin absurd nu se întâmplă nimic, și dacă merg întins, așa ca un\ncadavru ambulant, singur în picioare în tot largul câmpului, fără să mă\nopresc o clipă, orice s-ar întâmpla, sfertul de ceas trebuie să treacă. Dar nu\ntrebuie să mă opresc sub nici un cuvânt, și nici să fiu atent la ce e în jurul\nmeu, ca să nu-mi pierd curajul și să nu amețesc, ca un acrobat, care nu\ntrebuie să se uite în jos. Și trec într-adevăr încet, fugind numai prin barajul\nautomat.\nTotuși întârziere e. Nu pot să urc dâmbul de cinci-șase metri, spre\npădure. Nu mă pot sluji de mâna stângă și iarba umedă alunecă. Mă socot o\nclipă pierdut. Acum văd gloanțele care vin, căci le văd înfigându-se în\npământ. Sunt mai numeroase decât le credeam. Aproape să amețesc când",
  "mă gândesc că nu voi putea urca, dar îmi vine în minte amintirea husarului\nîn care noi am tras peste două sute de focuri. Mă prind cu mâna dreaptă de\niarbă, înfig călcâile pieziș și tot ajung sus. Dau în pădure peste ordonanță.\nScot mănușa – și de pe degetul rupt – și înfășur mâna plină de sânge, și pe\ncare o cred sfâșiată, în batistă. Artileria trage la vreo douăzeci de metri în\nstânga. Dacă va veni și aici, s-a isprăvit.\nPeste un sfert de oră încă, am ieșit din pădure, am traversat vâlceaua, am\nurcat-o, acum sunt sus, într-o șosea mare.\nO nouă poartă, nevăzută, se deschide de asta dată spre o altă lume, sau\npoate e aceeași, pe care o trec invers.\nAmbulanța ne duce până la jumătatea drumului, unde e un post de ajutor\nși de unde vom fi luați de ambulanța-automobil a diviziei. Găsesc printre\nrăniți, pe jos, și un grup de nemți, culeși în urma noastră când urlam\nnebunește.\nUniformele lor, mai sure, mai moi, cu chivere de jandarmi îmbrăcate în\nstofă, mi se pare ceva miraculos. Când eram mic, auzeam vorbindu-se\nmereu de stafii și eu nu văzusem niciuna. Luptam mereu cu nemții și acum\nîi vedeam de aproape ca pe oameni, oameni care vorbesc și suferă. Credeam\ncă sunt numai spirit, obuze, fâsâit de glonț și umbre, departe.\nAu pentru mine prestigiul imens al Lacurilor Mazuriene, al Ypres-ului,\nal Verdun-ului. Ce n-aș da să știu sincer impresia lor despre ziua de azi. Să-\nmi dea un reper, o singură dată, pe care s-o găsesc și în dicționarul\nexperienței mele, și apoi, pe baza ei, confruntând, eu mi-aș da seama de\nvaloarea tehnică și sufletească a întregii campanii, stabilind „linia” așa cum\nfac iubitorii de curse de cai, care, prin întrecerea dintre un cal al lor și altul\nstrăin, se pot fixa, ca situație, față de toate țările cu cai de curse.\nUn timp cu fața lungă și dură ca o mască stă puțin cam într-o rână. Are\nochelari de sârmă și de bună seamă e gradat, dacă nu ofițer. Sunt, aliniați\nmai mult sau mai puțin, ca noi toți, pe marginea șoselei, în șanț, ca la un\nbazar de răni de tot soiul…\nSimte că îl privesc și întoarce capul. Aș vrea să intru în vorbă cu el,\nnormal, și n-am un pretext. Sunt stângaci ca și când aș vrea să acostez o\nfemeie, și la fel, el, cu morgă, evită să lege „cunoștință”. N-am țigări, căci i-\naș oferi. Aș vrea să vorbim ca doi profesori.\nÎn timpul acesta, vine și pleacă – făcând naveta – ambulanța-automobil a\ndiviziei. Până la noi mai are. Neîndemânatic, un sanitar îmi bandajează\nmâna.",
  "În sfârșit, enervat de propria mea timiditate, îl întreb pe neamț în\nfranțuzește dacă e grav rănit. Mă măsoară o clipă și pe urmă îmi răspunde\nscurt, tot în franțuzește:\n— N-am nimic de vorbit cu dumneata.\nSimt că vorbește de la popor la popor, nu de la om la om, cum îi\ncerusem eu, de la locuitorul Prusiei la mahalagiul bucureștean, de la Kant la\nConta. Mă întreb o clipă dacă să-l lovesc, așa rănit cum e el. Îl simt voit și\nacest joc de „față-n față” trezește în mine o mânie larvară. Niciunul dintre\nmotivele invocate obișnuit în campaniile de ațâțare a popoarelor nu m-ar fi\nputut face să lupt cu ură și cu dorința de a ucide. Faptul de a fi pe front era\npentru mine un soi de act de prezență moralmente necesar și numai atât. Nu\nideea de patrie, care pentru mine nu se confundă cu cea de stat în tendințele\nde cucerire economică, pentru că n-am orgoliul fierului și tăbăcăriei\nromânești, dar nici ideea de administrație germană, care nu pare chiar așa\nde rea, nu m-ar fi făcut să lupt activ, să vreau să ucid. Un singur lucru m-a\nîmbolnăvit totdeauna, când mi l-am confirmat, de furie. Pretenția\ninamicului de a-mi porunci mie ca român în virtutea unei globale\nsuperiorități de rasă. Afirmația asta apărea incertă, în literatura de\npropagandă, și nu o credeam autentică. Am avut motive s-o cred, în partea a\ndoua a campaniei, când eram uneori apostrofați din tranșeele apropiate și\natunci am tras câteva focuri cu ura și cu satisfacția cu care ești ispitit să\napeși pe trăgaciul unui browning, mic și gingaș, ca să dobori un atlet\nobraznic și grosolan (așa, ca o demonstrație). De câte ori un fapt dinafară\najungea până la acest substrat sensibilizat național al conștiinței mele, trezea\nîn mine aceeași pornire de furie.\nAcum mă stăpânesc, totuși, și îl privesc stăruitor, ca să-l fac să se\nîntoarcă spre mine, ascultând ca de o poruncă, fără să vrea.\n— Dumneavoastră, soldații germani, aveți pretenția de a fi și curajoși și\nproști în același timp. Dumneata văd că nu faci excepție, nici de la una, nici\nde la alta.\nRidică mantaua de pe pântece și-mi arată, fără o vorbă, un amestec de\nsânge și rupturi. Nu pricep nimic. Dealtfel, pe front nici un fel de rană nu\nproduce impresie. Cel rănit e totdeauna un favorizat, față de cel ce rămâne.\n— Soldații… dumneavoastră.\nÎi arăt, întărâtat, și eu pe răniții noștri…\n— Cum vrei să fie la război? Când vrei să cucerești lumea…\nZâmbește amar:",
  "— Cu glonțul trecut prin pântece, m-au silit să merg douăzeci de pași.\nÎmi dă un fior de oroare. Înțeleg pe urmă că soldați de-ai noștri, dintre\ncei sosiți în urma liniei de atac, neștiind că e grav rănit, fără îndoială, l-au\nsilit să meargă până la targa cu care l-au adus aci și în care stă acum\nlungit… Rog pe un medic sublocotenent, care supraveghea încărcarea în\nambulanțe, să vie, și acesta, plictisit și fără nici o vorbă, îi face o injecție.\n— Când ai fost rănit, și pe la ce oră?\n— Acum vreo trei ceasuri; eram în pădure și am primit focuri din coastă,\ncare ne-au spart tot batalionul.\nAșadar, căpitanul mustăcios și încleștat de pământ a avut dreptate să\ndeschidă focul asupra pădurii. N-am pierdut, nici de data asta, ocazia de a fi\nconvins și ridicul… și de a nimeri anapoda, de a nu găsi momentul just…\nașa ca de obicei.\nNeamțul îmi confirmă după ezitări că e dintr-un regiment prusac. E într-\nadevăr profesor. A luptat în Rusia, a fost și la Verdun. Vreau să știu cum i se\npare lupta de azi…\n— Pentru mine e cea mai grea, de vreme ce am să mor pe aici, iar din\nalte părți am scăpat.\nE o logică pe care o plătesc cu un surâs mieros.\n— Dar în comparație cu alte lupte?\n— Nu e comparație.\nÎntâi iau aceasta ca un răspuns umilitor. Nu e comparație între un leu și\nun câine. Simt că nu voi putea înțelege nimic pentru viitor, că n-am\nelementele care să-mi ajute să înțeleg cele ce vor veni, că azi nu pot stabili\n„linia”.\nStărui surâzând:\n— Totuși?\nAcum cred că el nu e atât de inteligent să poată stabili raporturi. I-ar\ntrebui o mai largă vedere și o mai justă înțelegere a detaliilor caracteristice.\nFicțiunile nu se pot compara și el nu poate crea realități.\n— E altceva… ăsta nu-i război adevărat, și întorcându-se spre vecinul\nlui, tot neamț, ce fuma: So dumme Leute… durch ein solches\nTrommelfeuer…\n— Așadar, găsești că a fost un bombardament puternic… neobișnuit: am\nun punct comun în vocabularul logic.\nE uimit că înțeleg nemțește.",
  "— Puternic? hm… și surâde… Ce-am văzut noi la Verdun și pe\nSomme… Acolo să fii văzut sute de tunuri trăgând… Azi au tras toate, cine\nștie, optzeci, nouăzeci de tunuri.\n— Nu mai pricep nimic… Ai spus tovarășului dumitale ceva despre\nfocul puternic al artileriei. Vorbeai de a noastră?\nSe strâmbă de durere, își pipăie burta cu dezgust. Ca toți cei atinși de\nperitonită, are mintea extrem de lucidă. Injecția l-a făcut vorbăreț chiar.\n— Nu, domnule, vorbeam de a noastră. Am să-ți spun eu dumitale o\nvorbă… Nouă germanilor ne place mult duelul. Noi prusacii, mai ales,\navem toți tăieturi… Uite, aici, și-mi arată în fața urechii o crestătură… Ei\nbine, noi avem un fel de zicătoare: Nu te bate în duel cu unul care nu știe să\nse bată, că e periculos… Pot să spun, domnule, că dacă dumneavoastră ați fi\nștiut să faceți război, nu mai eram eu azi aci, ținându-mi mațele în brațe.\nUn moment bănuiesc că el socotea că suntem în superioritate tocmai din\ncauza ignoranței noastre.\n— Credeți că vom câștiga războiul din cauza lipsei noastre de\nexperiență?\n— Să câștigați războiul?… Nu știu zău dacă peste câteva ceasuri cei din\n337 nu vor fi aci, unde stăm de vorbă acum. Știu că voi muri, altfel am\ncertitudinea că în două săptămâni aș fi fost eliberat de ai noștri, la\nBucurești.\nȘi acum știu că nu glumește.\n— Dar ce ai vrut totuși să spui cu acel „Trommelfeuer?”\n— Uite ce, domnule… Are și războiul regulile lui… ca și duelul. Noi pe\nfrontul de apus aveam ore când nu trăgeam un foc, chiar dacă englezul juca\nbridge în poiană… Cum crezi dumneata că se poate trăi? Pe urmă e o regulă\niar… Dacă tu stai și inamicul pornește la atac, artileria ta trage… Atunci\ninamicul se oprește și începe să tragă artileria lui mai puternic… atunci tu\nevacuezi poziția și lași pe ai lui să vină s-o ia… Pe urmă trage artileria ta, și\nel trebuie să plece lăsând morții și răniții care se cuvin. Pe urmă, dacă vrea,\nvine din nou, dacă nu, nu… La nevoie, iar se întâmplă ca mai sus. Nu se\ntrece, domnule, niciodată, printr-un foc de baraj.\n— Bine, dar ai spus singur că nu se poate compara cu bombardamentul\nde la Verdun și Somme.\n— Ce-are a face?… acolo eram la adăpost de beton, adânc sub pământ.\n— Bine, dar când porneați la atac, afară, deasupra, pe pământ?…",
  "— Hm… Atunci fugeam înapoi, lăsând jumătate morți afară, iar\ncomandantul cel mare schimba pe comandatul artileriei care n-a pregătit\natacul.\n— Deci atacul nostru de a trece prin baraj… vi se pare un act de\nbravură?…\nAre un surâs de sinceră ironie.\n— Crezi dumneata serios că dumneavoastră românii sunteți mai bravi\ndecât noi, sau decât francezii?\n— Atunci?\nTace ascultând lung durerea în el, ca un gând. Și pe urmă, după ce s-a\nstrâmbat puțin:\n— Atunci înseamnă că dați tot concursul armatei germane să ajungă mai\nrepede la București…\n— Ce nevoie aveați să treceți, azi, prin baraj? Ca să salvați pe cei\ndinaintea dumneavoastră, pe care-i atacam noi? Tot erau pierduți. Noi\nporniserăm la asalt… Dacă nu ne lăsați să ajungem la ei, noi tot plecam\nînapoi, și-i încredințam artileriei, să-i facă înțelegători. Atunci de ce ați mai\nvenit grămadă, dumneavoastră din urmă? Ați călcat regula războiului, iar ai\nnoștri s-au retras, nu din lașitate – cred că știi și dumneata că germanii nu\nsunt lași – încă o dată, ci din calcul… E adevărat că am primit focuri din\ncoastă… și că, din cauza acestei neașteptate întorsături, nu ne-am putut\nculege pe noi, răniții… Dar ce pierderi ați avut din pricina asta? Unde mai\npui că puțini se vor întoarce dintre cei prinși dincolo de baraj.\n— Comandanții noștri prețuiesc foarte mult atacul la baionetă.\n— Tocmai de aceea ai noștri vor ajunge la București așa de curând…\nPentru că nu găsesc interesante luptele la baionetă. Vă vor face totdeauna ce\nv-au făcut azi, cu chibzuială, rece.\n— Știi dumneata, la romani, Horațiu s-a prefăcut că fuge ca să-i silească\npe curiați să se împrăștie pe teren… Ai noștri simulează în fața\nbatalioanelor dumneavoastră retragerea, ca să veniți mai bine în câmpul de\ntragere al artileriei. Și dumneavoastră aveți iluzia că biruiți.\n— Ne mai păcălim câteodată… Ți-am spus eu proverbul nostru, că nu e\nbine să te bați cu cel care nu cunoaște duelul, dar la urmă, socoteala tot iese.\nAscultă, în Carpați aveți tranșee fortificate?\nEvident că mint cu grabă.\n— A, în Carpați e altceva… Avem tranșee dinainte pregătite, organizate\ngata.",
  "— Adăposturi bune?\n— Da, bordeie cu două straturi de bușteni și un metru de pământ\ndeasupra.\n— Asta-i tot? Bune pentru obuzele noastre de 75… Nu rezistă însă la\nobuzele noastre de 105… Nu mai vorbesc de cele de 150… Și pe urmă,\nchiar dacă rezistă, totul e de prisos, dacă n-aveți artilerie de 150, sau mai\nmare, și dumneavoastră.\n— Sigur, vom trage până vom distruge tranșeele și bordeiele cu tot ce e\nviață în ele… Dacă bordeiele vor rezista totuși, ca pe Somme, nu vom da\ntimp celor dinăuntru să iasă. Și atunci, dacă aveți artilerie ca francezii,\nfaceți și dumneavoastră ca francezii… trageți în ocupanți… ocupanții\npleacă și trag apoi cu tunurile, și așa „da capo al fine”… cum ați citit tot\ntimpul verii despre cota Morthomme.\nSurâd cu o tristețe de moarte în suflet… Întăriturile noastre din Carpați?\nȘantierele și bordeiele care, adunate ca într-o bătătură, nu ar putea rezista\nunor râturi de porci țigănești…\n— Să sperăm, domnule, că medicii dumneavoastră sunt mai pricepuți\ndecât generalii dumneavoastră… Dar mi se pare că pentru mine e de\nprisos… Aș fi vrut poate o fotografie a locurilor acestea… o carte\nilustrată… ca să arăt copiilor și nevestei în ce fel de peisaj am fost\nomorât… Pentru albumul familiei.\nPe urmă am tăcut îndelung… Eu gândindu-mă la moartea tuturor… el\nnumai la a lui. Înserarea asta, după o zi ploioasă, apoi senină, de toamnă,\nera mereu mohorâtă și apăsătoare ca o înmormântare… Pădurea de stejar și\ntufele mici începuseră să se topească în întuneric.\nÎn ambulanța-automobil, am luat cu autoritate alături pe prizonierul\nneamț… Am cerut chiar șoferului să meargă mai încet la șanțuri. Mi-a\nexplicat că e ordin să care toți răniții până la miezul nopții.\nMi se face injecția împotriva tetanosului, sunt culcat într-un pat curat.\nTârziu de tot, vine alt grup de răniți din regimentul nostru. Divizia e în\nretragere. Batalionul nostru e înjumătățit. Sunt patru ofițeri morți, câțiva\nrăniți, compania mea, înconjurată, e prizonieră cu toți ofițerii. Tudor\nPopescu, pe ce drumuri ai apucat-o? Până în zorii zilei spitalul trebuie\nevacuat. Se lucrează cu deznădejde la pansamente.\nComunicat apocrif",
  "Călătoria în trenul sanitar care ne ducea pe toți – aproape două sute de\nrăniți – mi s-a părut ca un fel de călătorie în străinătate, când după\nrestaurantul gării judeci și despre orașul corespunzător, când cantonul se\ndesprinde din seria lui (câmp, singurătate, ploaie, sărăcie) și devine element\ndin seria rapidă (vagon-restaurant, peisaj, doamna elegantă, domnul\nvoiajor)… Veneam într-o lume, care pentru mine nu mai era cea dinainte,\nașa cum unui bolnav, care iese întâia oară din casă după luni de zile, orașul i\nse pare altul. Prelungeam deci detaliile apropiate, le generalizam. Gara\nBrașovului împodobită, cu frunze și steaguri naționale, rămase, mi-a dat,\ndespre orașul pe care nu-l cunoșteam, o idee de carte poștală și decor de\nzece mai. La Sinaia au năvălit pe înserate în vagoanele noastre cucoane\nfrumoase, cu mâini tot atât de albe și fine ca olanda halaturilor lor. Ochii,\nurechile, pipăitul, mai vii, erau într-un fel de hiperfuncțiune. În schimb toți\ncei pe care-i văd au parcă un aer fantomatic, până și în voce și în privire, în\nceea ce e dincolo de ei, parcă un soi de siestă după zbuciumul zilelor de\nluptă. Între Predeal și Bușteni, văzusem în jurul cantoanelor gropile de lup\nși tranșeele copilărești, făcute acolo lângă șosea, când munții și pădurile\nerau libere, cu naivitatea cu care, ca să evite o inundație catastrofală, care\namenință întreg ținutul, o primărie neserioasă ar face șănțulețe de scurgere\nde-a lungul drumului. Când puhoiul vine însă, târăște nu numai ce-i pe\nșosea, dar și casele înalte, și chiar primăria cu domnul primar.\nEram în vagoane speciale, în tărgi lungi pentru dormit.\nLa București ni se spune că mergem direct în gara Obor, unde se face\ntriajul bolnavilor. Am intrat într-un lung peron subteran, ca în marile gări\noccidentale, așa mi s-a părut cel puțin, căci am aflat apoi că gara n-are astfel\nde peroane și imediat au năvălit în vagoane sanitare, ofițeri administrativi,\ncare, cu registre, dinainte ne-au întrebat ce preferințe avem. Cei mai mulți\nau optat pentru câteva mari spitale din capitală, unde li s-a spus că vor fi\nîngrijiți de frumoase doamne din societatea românească. Era adevărat. Dar\nceea ce deosebește o societate de civilizație de una de cultură e că lumea ei\nimită și practică pasionat și cu entuziasm toate formele celei de cultură, fără\nsă aibă însă stăruința de a duce lucrurile până la un capăt și nici curajul de a\nsuporta toate consecințele. Câtă vreme serviciul în spitale nu contrazicea\nniciuna din înclinările acestor doamne, ba încă le favoriza ocazii noi și\ndecor inedit, ele au umplut cu surâsuri și alba lor prezență sălile cu răniți.\nAtât. Dar am văzut, câteva doar, mai târziu, curățind în spitalurile de la Iași,\nîn după-amiezi pustii de iulie, răni puturoase.",
  "M-am gândit, cu un fel de neliniște, că, dacă voi fi în București, voi fi\nvizitat de ai mei și că voi fi obligat – acum când eram atât de obosit – să joc\nun fel de teatru de dragoste și bucurie.\nAm cerut deci spitalul din garnizoana regimentului XX. Trebuia să\naștept câteva ore și între timp, vestită de un cunoscut al familiei, improvizat\nsanitar, a venit la gară mama.\nA plâns, m-a sărutat, a exagerat gravitatea rănii, a trimis să mi se aducă\nde-acasă, de la ea, perne, un flacon de apă de colonia, o învelitoare – „căci\nnu se știe dacă la spital vei avea ce-ți trebuie”.\nȘi totuși durerea ei îmi era străină. Când a murit unchiu-meu și ne-a\nlăsat averea, iar pentru partea mea a început pătimașa discuție în ce privește\nîmpărțeala, nu știu dacă aveam sau nu aveam dreptate. Dar mama a stat în\nceasul acela ca o străină, s-a crezut „parte” a vorbit cu voce albă, m-a privit\ncu ostilitate, ca pe un străin, și străin am rămas. Am cedat fără îndoială\natunci, ea a revenit la tonul de duioșie, dar ireparabilul se săvârșise. Știam\npână unde merge afecțiunea mamei. Mai târziu, am căutat zadarnic să-mi\ndemonstrez că poate avea dreptate, că discuțiile de interes iau câteodată\ntonul acesta de proces între străini, și că aceasta nu exclude o dragoste de\nore grele, dar totul era de prisos. Gestul meu larg sporise însă afecțiunea\nmamei, care de atunci avea pentru mine și mai multă atenție drăgăstoasă,\ndar pentru că eu făcusem sacrificiul cel mare, păstram, fără să vreau, un aer\nde protecție, de indulgență amabilă, îndepărtată, de surâs limitat și limitativ.\nAsupra evoluției vieții mele ea era acum ca un astru răcit, fără influență.\nÎi sărutam zâmbind mâinile, primeam daruri cu demonstrații tandre și\nabsente, dar așteptând, cum aștepți într-o gară să plece mai repede trenul,\npentru că situația dintre tine și cei care te-au petrecut începe să se\nprelungească stânjenitor.\nNu mi-a spus o vorbă despre nevastă-mea și am respectat ostilitatea lor\nde totdeauna, evitând o întrebare inoportună.\nPentru că era îngrijorată de soarta mea, doctorul, preocupat și amabil, a\nasigurat-o că în cincisprezece zile sunt complet vindecat și bun de întors\nînapoi pe front. Asta a întunecat-o oarecum.\nLa spitalul județean din R. sunt într-o rezervă cu un camarad de\nregiment, rănit la genunchi. Am cărți de citit, dar rumoarea tăcută, de\nefluvii, a orașului nu-mi dă liniște. După o săptămână de dureri mari, pot\nieși. Sunt foarte înconjurat, căci ofițerii regimentului sunt într-un complex\nde rudenii, care îmbrățișează toată urbea. Neliniștea e mare și comunicatul",
  "oficial e așteptat la ora patru cu întinsă măcinare. Orașul, din cauza\nmilitarizării (polițaiul a devenit maior, cu „stele” în loc de grade, dar oricum\nmaior, șeful de poștă a fost asimilat și el, în sfârșit, afară de pensionarii\ncafenelelor din „centru” toată lumea a trecut la partea sedentară a războiului\nși e deci foarte activă), trăiește în casele, cu aspect de vile, în grădini, în\ncentrul plin de prăvălii, o viață deosebită. Camioanele care trec, furgoanele,\ndetașamentele sunt cercetate cu atenție și interpretate, asemeni cititului în\nstele. Va veni sau nu evacuarea? căci luptele se dau acum în Carpați, la\noptzeci de kilometri depărtare.\nRăzboiul e, dealtfel, o ocupație nouă și provoacă animație chiar în\nținuturile retrase, darămite aci. Cu umbrela la subsuoară, profesori bătrâni\nies la ora patru la plimbare, renunțând la somnul de după-amiază deci,\neveniment caracteristic, pentru ca să citească, afișat pe geamul cafenelei,\ncomunicatul zilei. E redactat foarte sibilinic acest comunicat. „Lupte vii,\nbombardament intens”, „atacuri puternice în regiunea cutare”. Niciodată un\ncuvânt despre înfrângere sau retragere. Cei care țin minte știu că numai\ncomparând două comunicate poți afla ceva.\n„Pe înălțimile din pasul Rucărului au loc vii lupte de infanterie”, spune\nun comunicat, copiat cu litere caligrafice, cu creionul, de patronul cafenelei,\nprobabil.\nIar a doua zi, între alte puncte: „Inamicul a atacat puternic pozițiile\nnoastre de la sud de Dragoslavele”.\nDacă știi că între Rucăr și sud de Dragoslavele sunt șapte-opt kilometri,\natunci știi și cu cât s-au retras trupele noastre, de ieri până azi, iar dacă nu,\ncrezi că nu s-a întâmplat nimic.\nDupă-amiază, spre seară, centrul se animează, mai ales prin prezența\nfemeilor, care ies la plimbare. Ofițerii de la diverse depozite și\ncomandamente (e aci cartierul corpului de armată) își lasă și ei serviciul, ca\nniște funcționari conștiincioși, către orele șase. Ești tentat să crezi că și pe\nfront, la această oră, ofițerii încuie sertarele, se spală pe mâini, își potrivesc\nfigura și ies din tranșee în oraș, fie invitați la o partidă de pocker, fie la un\nrendez-vous cu etape simplificate, din cauza vremurilor tulburi. În realitate,\nconstat și acum aceeași neputință a imaginației de a realiza în abstract. Nu\nexistă decât o singură lume, aceea a reprezentărilor.\nNu putem avea în simțuri, și deci în minte, decât ora și locul nostru.\nRestul îl înlocuim cu imagini false, convenționale, care nu corespund la\nnimic, sunt cel mult o simplă firmă provizorie. Nu poți fi în două locuri",
  "deodată. Eu știam, când suportam bombardamentul de la Săsăuș, că,\nteoretic, e posibil ca altă lume, undeva departe, să petreacă, să iubească, să\naibă ore de birou și de masă. Dar nu puteam realiza nici un moment al ei.\nAcum, dimpotrivă, sunt aci, în această lume, iar aceea a frontului e un vag\nmusafir abstract, nelocalizat în spațiu și mai ales în afară de noțiunea\ntimpului. Îmi zic: poate că la ora asta Orișan suportă un bombardament la\nfel cu cel de la Bărcut. Dar este o simplă ipoteză teoretică, vezi bine, goală\nde orice emoție, de durata oricărui sentiment, de culoarea oricărei\nreprezentări, de irevocabilul întâmplării reale.\nSunt privit – așa cum umblu cu alți camarazi, cu mâna bandajată – cu\ndestulă curiozitate. Nu-mi displace; senzația reală că sunt privit îmi pare ca\nun fel de gâdilătură, de îndurat oarecum, dar în cele din urmă insuportabilă.\n— Rămâi aici, mă îndeamnă camaradul meu. Vine generalul A.\n— De unde știi?\n— Vine cu automobilul… Știu de la prefectură. Uite pe fostul primar,\nVasu… pe avocatul ăla bătrân… toți îl așteaptă… Primarul, un medic\nexcelent, care are darul de a fi în tot locul, e acum și el lângă grădina\npublică, așteptând cu toată lumea miracolul. S-a răspândit vestea că\n„generalul” va trece spre front.\n— Parcă se spunea că l-a otrăvit, că i-au turnat spionii nemți, printr-o\nordonanță cumpărată, otravă în cafea?\nSurâdeam amândoi, căci cunoșteam legenda. Comandant de armată în\nDobrogea, generalul A. a oprit câtva timp în loc înaintarea inamicului. Și e\natâta sete de idolatrie, sunt atâtea disponibilități de nădejde în poporul\nacesta, care se simte mereu aruncat de pe scara înaltă a istoriei, încât figura\ngeneralului a și devenit legendară.\nEu știu însă că salvare, pentru moment, nu mai e. Și cu toate astea, când\npe strada principală apare lângă grădina publică automobilul mare, deschis,\nstropit tot de noroi, peste vopseaua de culoarea nisipului, am același fior ca\ntoată lumea de aci. Stă în fund, alături de alt general, tot în mantaua cenușie\ncare nu indică nici o distincție, cu capul lui de mucenic cu cioc imperial, cu\nprivirea obosită, care nu se oprește asupra nimănui. Știu ce-ar vrea toată\nlumea… și cu ea, însumi eu… Cu mintea lui, încăpută acolo sub chipiu, să\nînlocuiască tunurile, mitralierele, să redea curaj soldaților, să răstoarne\nsituația ca o prezență supranaturală. Comunicatul de mâine seară să anunțe,\nde pildă: „În regiunea Dragoslavele, lupta îndârjită s-a terminat prin\nînfrângerea dușmanului. Un regiment de infanterie a căzut în spatele",
  "inamicului ocupând Cheile Dâmbovicioarei și șoseaua Giuvala. Am făcut\n25 mii de prizonieri, am luat patru tunuri de câmp și un bogat material de\nrăzboi. Urmărirea inamicului continuă și diverse unități mici care au căutat\nsă-și facă loc prin munți, peste vechea frontieră, sunt treptat capturate.”\nNădejdea, cu atât mai emoționantă, cu cât toți au conștiința miracolului,\na căscat ochii tuturor celor de pe trotuar, iar ofițerii fac front ca unui prinț.\nMulțimea asta nu vrea decât să despacheteze bagajele făcute pentru refugiu,\nsă puie mâine seară drapele tricolore la balcoane și să se agațe de roțile\nautomobilului, urlându-și frenezia de recunoștință pentru salvator.\nMașina s-a oprit o clipă, ofițerul cu mustața mică, de lângă șofer, a\nîntrebat ceva pe sergentul de stradă (întrebare la care au răspuns laolaltă, cu\nbunăvoință grabnică, cinci-șase inși, care se găseau acolo), dar în tot timpul\ngeneralul a avut o absență preocupată, de medic chemat, în sfârșit, de\nfamilia disperată, la căpătâiul bolnavului a cărui operație încercată de alții\nn-a reușit.\nA venit și Orișan, rănit la mâna dreaptă de o schijă de obuz. Camaradul\ndin rezerva în care sunt eu a plecat în familie și acum sunt câteva zile cu\nOrișan. Între noi e o prietenie definitivă ca viața și moartea. Și totuși încerc\nun sentiment ciudat. Mi-e imposibil să-i pun vreo întrebare despre viața lui\nde familie. Îl cunosc cum nu l-a cunoscut nici mama lui – căci numai acolo,\nîn fața morții și a cerului înalt, poți cunoaște oamenii – dar nu știu absolut\nnimic despre el. Și nici despre nici un alt camarad al meu. Acum îmi dau\nseama cât de puțin am vorbit eu și camarazii mei de front despre viața\nnoastră anterioară. Parcă suntem în „Legiunea străină”. În fiecare noapte îl\naud însă pe Orișan, culcat în patul alb, lungit pe spate ca un mort (așa cum\nse desprind să doarmă soldații din cauza repaosurilor scurte în marșuri),\nurlând în somn de groază, deznădăjduit ca un câine: „Mamă!… mamă!…”\nPeste câteva zile, în comunicatul oficial e totuși o floare de bucurie.\nTrupele noastre au luat Muntele Roșu, făcând prizonieri, capturând\nmitraliere și material. Știam că pe acolo s-a retras regimentul nostru. Îi arăt\nlui Orișan bănuiala că nu poate să fie străină de Corabu asemenea ispravă.\nEl surâde, cu îndoială. Peste alte câteva zile însă, un rănit, abia sosit, îmi\nîntărește presupunerea. Dorind să se distingă neapărat, dornic de înaintare,\ncu ambiție de general napoleonian, și simțind mai ales că ar putea muri,\ninutil, căpitan, a comunicat diviziei că dacă i se dă comanda unui batalion, e\ngata să cucerească Muntele Roșu. După oarecare codeală, oferta a fost\nacceptată și căpitanul Corabu a izbutit să dea acea floare comunicatului",
  "nostru. Dar i s-a luat imediat comanda… împrumutată. A doua zi, însă,\nmuntele a fost din nou pierdut… Acum căpitanul Corabu a primit… ordin\nsă-l cucerească iarăși. Mă întreb, cu gândul prelungit, melancolic, ce ar\nînsemna pentru armata noastră să i se dea acestui ofițer o comandă mai\nimportantă.\nCând Orișan e mai bine, ieșim să mâncăm la un birt din oraș, unde\ncunoaștem două doamne tinere foarte frumoase și distinse, care ne arată\nfoarte mult interes, dar ne cer să evităm pe unchiul lor, un domn bătrân cu\nnas aprig și mustața mare. Le-ar certa rău dacă le-ar vedea stând de vorbă\ncu cineva. Ne fixăm un rendez-vous cu ele și plecăm repede, căci ni se\nspune că la spitalul din G. a fost adus Niculae Zamfir, grav rănit. Ne duce\ncu mașina Iorgu, bărbatul Anișoarei, care e „voluntar” la corpul de armată.\nPrintr-un ordin al Ministerului de Război gradele inferioare, dacă au avere,\nsunt scutite de front. (Li se cere numai să puie un automobil la dispoziția\ncartierului, iar ei, atașați pe lângă automobil, capătă numele de „voluntari”.)\nPentru ofițeri însă acest lucru nu e admis și deci formula de rămânere\ntrebuie să fie alta, sau altele.\nSpitalul tip „Regele Carol I” e în marginea șoselei și are în față o grădină\nde flori, cultivată de medicul-șef, un burlac filosof în felul lui, depărtat de\noameni care-i vindecă pe toți, cu condiția să-l lase în pace, în singurătatea\nlui din mijlocul câmpului. Niculae Zamfir e într-un pat de fier alb, cu capul\nbandajat și acoperit cu pătura până la gât. Nu-i vine să creadă parcă,\nvăzându-ne, și, deși trebuie să aibă febră, zâmbește. Nu poate vorbi, nici nu\npoate încă fuma țigările pe care le-am adus, iar cele două sticle de vin\nînfundate vor rămâne multă vreme nedestupate, dar își plimbă privirea după\ngesturile noastre și surâde cu ochii, cinstit și sfios ca un câine al pământului.\n— Ești rănit rău la cap, Zamfire?\nClatină din cap negând și pe urmă ridică ușor cuvertura și ne arată\npicioarele bandajate ca niște copii înfășați. Unul e retezat de sub genunchi,\ncelălalt de la jumătatea coapsei. Zâmbește cald.\nCred că am devenit palid ca un mort și mă clatin. Orișan a încremenit și\nel. Niculae Zamfir, cu pătura ridicată, surâde mereu, absent și bun, ca o\nicoană care nu știe cât a fost de sluțită de sulițe.\nN-aveam ce mai spune… Tăcem așa îndelung și pe urmă plecăm, sub\npretext că nu trebuie să-l obosim.\nPe drum Orișan mă întreabă cu gând inspirat:\n— Te mai gândești la revoluție?",
  "— Nu, ca starețul Zossima al lui Dostoievski, mă închin, și eu, în fața\n„nenorocirii care va veni”.\nPlecarea mea la București este inevitabilă. Parcă se apropie un examen\ndezagreabil. Am scris nevestei mele că sâmbătă seara sosesc. Trenul nu s-a\noprit la peron, ci în câmp, pe o linie de garaj; gaura e în întuneric de frica\nzepelinurilor… Iar când vin pe Calea Victoriei goală, felinarele dau o\nlumină albăstruie asfaltului pustiu, de par acoperite cu zăbranic de doliu, iar\ncasele de piatră cenușie. Nicăieri lumini aprinse. Impresia de cavou imens e\ncopleșitoare.\nM-a așteptat cu o serie de demonstrații care altădată m-ar fi înnebunit de\nemoție și plăcere. Casa e toată luminată (cu storurile căptușite bine, firește,\nca să nu se vadă afară) ca pentru sărbătoarea de Paști, masa e albă,\nsclipitoare de cristaluri și flori, vinul rar. E o intenție de supeu în doi, ca\nîntr-o „cameră separată” de restaurant de petreceri. Îmi e imposibil să nu fac\nsocoteala că aș putea avea toate acestea numai cu zece monede de aur și\nîncă fără obligația de a surâde.\nMă sărută cu exces, nu vrea să mă lase să mă dezbrac, îmi scoate ea\nînsăși mantaua…\nSimt că un singur lucru m-ar fi ispitit aci… și poate mi-ar fi iluminat\nindiferența. Patul mare alb, camera de baie cu majolică albă și oglinzile\naburitoare. Să am asta, murdar și pătruns de frig, după un marș ca acel de la\nBărcut, ar fi în mine o dospire de recunoștință și voie bună, care s-ar revărsa\npoate și asupra acestei femei. Dar la spital făceam baie în fiecare zi, iar\nrufăria de pe mine e curată.\n— Mama (nu spunea niciodată: mama, pur și simplu) nu mi-a spus\nnimic că ești rănit (e grav? ah… Dumnezeule!). Vezi, asta nu înțeleg, frate,\nsă fie supărată pe mine, dar chiar dacă nu vorbim… putea să-mi trimită\nvorbă prin cineva… Te-a durut rău?… Mă întreb, fără să-mi pot reține\nsurâsul dinăuntru, ironic: „Ar fi murit de durere femeia asta, dacă aș fi fost\nucis?”\nParcă nu știe ce poteci de moarte am în suflet, și tăcerea mea o face să\nvorbească încontinuu, ca un orator care nu mai poate încheia, și se avântă\ninutil, după asociația întâmplătoare a frazelor. Îmi taie, cu prea multe\ngesturi, friptura în farfurie. Și cum se cunoaște că a îmbătrânit. Nu simte că,\nașa, destul de trupeșă cum a devenit, nu mai prind anumite grații. Dealtfel,\ntot armamentul ei cuceritor e parcă demodat și nefolositor, ca acele tranșee\npuerile din munții graniței.",
  "Evit cât mai mult dormitorul, deși albul de olandă al cearșafurilor tot mă\ncheamă. O clipă, căldura trupului ei molatic lângă al meu îmi toropește\ntrupul și îmi activează gândurile, dar pe o masă joasă e o fotografie mare, a\nmea. A pus-o acum, sau e de mult acolo? ridiculă, condamnată infam să\nasiste la frământarea trupurilor lor, când eu eram la Cohalm?…\nȘi totuși îmi trece prin minte, ca un nour de întrebare… Dar dacă nu e\nadevărat că mă înșală? dacă din nou am acceptat o serie greșită de asociații?\nDacă e o simplă coincidență, ca, de pildă, atunci când am întâlnit pe\ncolonel, ca atâtea în viață?\nDar nu, sunt obosit și mi-e indiferent chiar dacă e nevinovată.\nCum sunt culcat pe spate, cum sunt fără chef, ea are inspirația nefericită\nsă facă singură demersurile îmbrățișării… Prin cămășuța fină, așa cum stă\nîn genunchi, aplecată deasupra mea, sânii îi atârnă ca două pungi și pântecul\na început parcă să se îngroașe. Chiar după ce m-am însurat, prietenii mă\nîmbiau la petreceri cu cocote, dar și când izbuteau să mă convingă, și oricât\nerau de frumoase, aveam impresia că mă culc cu manechine de cârpă, fără\nacea căldură tainică animală, care, când ți-e scumpă, te înduioșează și te\ndeznădăjduiește în nebunia unei totale îmbrățișări. Nevasta mea e albă și cu\npreziceri de grăsime, iar eu aș vrea în clipa asta să simt pe pieptul meu\ngenunchi mici ca merele și să descopăr colțuri noi într-un trup de țigăncușă\nsubțire și cu mușchi nervoși. Aș putea-o avea cu alte zece monede de aur și\nfără obositoare obligații de a minți tandru.\n★\nA doua zi a fost năvală de cunoscuți… Fraze goale de conținut,\nstupidități fără legături de rudenie cu realitatea.\nÎn corespondență am dat și peste o scrisoare anonimă… „Domnule, pe\ncând d-ta lupți pentru patrie (?) nevasta d-tale te înșală ca o târfă cu un\nindivid Grigoriade, care e la cenzură, vezi bine.\nÎi poți găsi oricând între 6-9 în strada Rozelor opt bis, unde merge la el.\nCăci poate că acum n-o avea nerușinarea să-l aducă tot la d-ta acasă.”\nCe n-aș fi dat altă dată pentru ca să am certitudinea că mă înșală. Cum\nașteptam la pândă, cu fruntea arsă și pumnii crispați!\nAcum, când vine, îi arăt scrisoarea zâmbind. Un moment devine palidă,\nmă examinează alarmată și bănuitoare, însă când mă vede liniștit, socoate\ncă nu cred.",
  "— E o murdărie… Știi că toți ne invidiază. Ah, lumea asta rea… Uite ce\ncalomnii mai născocește. Dacă ar fi să te iei după toți… Poftim, să fii fost tu\nmai bănuitor acum… Ah, mi-e o silă de oameni… Nu mai poți ieși…\nFirește, am fost de câteva ori în oraș, nu singură: cu Anișoara, cu Iorgu, și a\nvenit cu noi și Grigoriade. Am fost la teatru și pe urmă la restaurant. Ah, și\ndintr-atâta…\nVorbește mult, platitudini încălecate, asociate la întâmplare, și zâmbetul\nmeu binevoitor o încurajează…\n— Ascultă, fată dragă, ce-ai zice tu dacă ne-am despărți?\nParcă i-a despicat cineva țeasta în două. Altă avalanșă de întrebări\ngemute, de protestări scâncite.\nMă gândesc halucinat că aș fi putut ucide pentru femeia asta… că aș fi\nfost închis din cauza ei, pentru crimă:\n— Vezi, aia blondă de colo…? nu… ailaltă mai grasă puțin, de la masa\ncu cei doi domni și două doamne…\n— Ei?\n— E nevasta lui Gheorghidiu… Nu-ți mai aduci aminte…?\n— A… pentru asta? Ce-a găsit la ea, dragă? să ucidă pentru ea… nu mai\nputea găsi alta la fel?” A doua zi m-am mutat la hotel pentru săptămâna pe\ncare aveam s-o mai petrec în permisie. I-am dăruit nevesti-mi încă o sumă\nca aceea cerută de ea la Câmpulung și m-am interesat să văd cu ce\nformalitate îi pot dărui casele de la Constanța. I-am scris că-i las absolut tot\nce e în casă, de la obiecte de preț la cărți… de la lucruri personale, la\namintiri. Adică tot trecutul.\nSfârșit"
]