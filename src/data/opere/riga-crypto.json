[
  "Riga Crypto și Lapona Enigel\n\nMenestrel trist, mai aburit\nCa vinul vechi ciocnit la nuntă,\nDe cuscrul mare dăruit\nCu pungi, panglici, beteli cu funtă,.\n\nMult îndărătnic menestrel,\nUn cântec larg tot mai încearcă,\nZi-mi de lapona Enigel\nŞi Crypto, regele-ciupearcă!.\n\n- Nuntaş fruntaş!\nOspăţul tău limba mi-a fript-o,\nDar, cântecul, tot zice-l-aş,\nCu Enigel şi riga Crypto.\n\n- Zi-l menestrel!\nCu foc l-ai zis acum o vară;\nAzi zi-mi-l strâns, încetinel,\nLa spartul nunţii, în cămară.\n\n*.\n\nDes cercetat de pădureţi\nÎn pat de râu şi-n humă unsă,\nÎmpărăţea peste bureţi\nCrai Crypto, inimă ascunsă,.\n\nLa vecinic tron, de rouă parcă!\nDar printre ei bârfeau bureţii\nDe-o vrăjitoare mânătarcă,\nDe la fântâna tinereţii.\n\nŞi răi ghioci şi toporaşi\nDin gropi ieşeau să-l ocărască,\nSterp îl făceau şi nărăvaş,\nCă nu voia să înflorească.\n\nÎn ţări de gheaţă urgisită,\nPe-acelaşi timp trăia cu el,\nLaponă mică, liniştită,\nCu piei, pre nume Enigel.\n\nDe la iernat, la păşunat,\nÎn noul an, să-şi ducă renii,\nPrin aer ud, tot mai la sud,\nEa poposi pe muşchiul crud\nLa Crypto, mirele poienii.\n\nPe trei covoare de răcoare\nLin adormi, torcând verdeaţă:\nCând lângă sân, un rigă spân,\nCu eunucul lui bătrân,\nVeni s-o-mbie, cu dulceaţă:.\n\n- Enigel, Enigel,\nŢi-am adus dulceaţă, iacă.\nUite fragi, ţie dragi,\nIa-i şi toarnă-i în puiacă.\n\n- Rigă spân, de la sân,\nMulţumesc Dumitale.\nEu mă duc să culeg\nFragii fragezi, mai la vale.\n\n-Enigel, Enigel,\nScade noaptea, ies lumine,\nDacă pleci să culegi,\nÎncepi, rogu-te, cu mine.\n\n-Te-aş culege, rigă blând..\nZorile încep să joace\nŞi eşti umed şi plăpând:\nTeamă mi-e, te frângi curând,\nLasă. - Aşteaptă de te coace.\n\n-Să mă coc, Enigel,\nMult aş vrea, dar vezi, de soare,\nVisuri sute, de măcel,\nMă despart. E roşu, mare,\nPete are fel de fel;\nLasă-l, uită-l, Enigel,\nÎn somn fraged şi răcoare.\n\n- Rigă Crypto, rigă Crypto,\nCa o lamă de blestem\nVorba-n inimă-ai înfipt-o!\nEu de umbră mult mă tem,.\n\nCă dacă-n iarnă sunt făcută,\nŞi ursul alb mi-e vărul drept,\nDin umbra deasă, desfăcută,\nMă-nchin la soarele-nţelept.\n\nLa lămpi de gheaţă, supt zăpezi,\nTot polul meu un vis visează.\nGreu taler scump cu margini verzi\nDe aur, visu-i cercetează.\n\nMă-nchin la soarele-nţelept,\nCă sufletu-i fântână-n piept,\nŞi roata albă mi-e stăpână,\nCe zace-n sufletul-fântână.\n\nLa soare, roata se măreşte;\nLa umbră, numai carnea creşte\nŞi somn e carnea, se dezumflă,\nDar vânt şi umbră iar o umflă..\n\nFrumos vorbi şi subţirel\nLapona dreaptă, Enigel,\nDar timpul, vezi, nu adăsta,\nIar soarele acuma sta\nSvârlit în sus, ca un inel.\n\n- Plângi, preacuminte Enigel!\nLui Crypto, regele-ciupearcă.\nLumina iute cum să-i placă?\nEl se desface uşurel\nDe Enigel,\nDe partea umbrei moi, să treacă..\n\nDar soarele, aprins inel,\nSe oglindi adânc în el;\nDe zece ori, fără sfială,\nSe oglindi în pielea-i cheală.\n\nŞi sucul dulce înăcreşte!\nAscunsa-i inimă plesneşte,\nSpre zece vii peceţi de semn,\nVenin şi roşu untdelemn\nMustesc din funduri de blestem;.\n\nCă-i greu mult soare să îndure\nCiupearcă crudă de pădure,\nCă sufletul nu e fântână\nDecât la om, fiară bătrână,\nIar la făptură mai firavă\nPahar e gândul, cu otravă,.\n\nCa la nebunul rigă Crypto,\nCe focul inima i-a fript-o,\nDe a rămas să rătăcească\nCu altă faţă, mai crăiască:.\n\nCu Laurul-Balaurul,\nSă toarne-n lume aurul,\nSă-l toace, gol la drum să iasă,\nCu măsălariţa-mireasă,\nSă-i ţie de împărăteasă."
]