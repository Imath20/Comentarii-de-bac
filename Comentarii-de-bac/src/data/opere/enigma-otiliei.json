[
  "GEORGE CĂLINESCU\nENIGMA OTILIEI\n1938",
  "I\nÎntr-o seară de la începutul lui iulie 1909, cu puțin înainte de orele zece,\nun tânăr de vreo optsprezece ani, îmbrăcat în uniformă de licean, intra în\nstrada Antim, venind dinspre strada Sfinții Apostoli cu un soi de valiză în\nmână, nu prea mare, dar desigur foarte grea, fiindcă, obosit, o trecea des\ndintr-o mână într-alta. Strada era pustie și întunecată și, în ciuda verii, în\nurma unor ploi generale, răcoroasă și foșnitoare ca o pădure. Într-adevăr,\ntoate curțile și mai ales ograda bisericii erau pline de copaci bătrâni, ca de\naltfel îndeobște curțile marelui sat ce era atunci Capitala. Vântul scutura,\ndupă popasuri egale, coamele pomilor, făcând un tumult nevăzut, și numai\nîntunecarea și reaprinderea unui lan de stele dădea trecătorului bănuiala că\nmari vârfuri de arbori se mișcau pe cer. Tânărul mergea atent de-a lungul\nzidurilor, scrutând, acolo unde lumina slabă a felinarelor îngăduia, numerele\ncaselor. Uniforma neagră îi era strânsă bine pe talie, ca un veșmânt militar,\niar gulerul tare și foarte înalt și șapca umflată îi dădeau un aer bărbătesc și\nelegant. Fața îi era însă juvenilă și prelungă, aproape feminină din pricina\nșuvițelor mari de păr ce-i cădeau de sub șapcă, dar coloarea măslinie a\nobrazului și tăietura elinică a nasului corectau printr-o notă voluntară întâia\nimpresie. Din chipul dezorientat cum trecea de pe un trotuar pe altul în\ncăutarea unui anume număr, se vedea că nu cunoștea casa pe care o căuta.\nStrada era pustie și lumea părea adormită, fiindcă lămpile de prin case erau\nstinse sau ascunse în mari globuri de sticlă mată, ca să nu dea căldură. În\naceastă obscuritate, strada avea un aspect bizar. Nici o casă nu era prea\nînaltă și aproape niciuna nu avea cat superior. Însă varietatea cea mai\nneprevăzută a arhitecturii (operă îndeobște a zidarilor italieni), mărimea\nneobișnuită a ferestrelor, în raport cu forma scundă a clădirilor, ciubucăria,\nridicolă prin grandoare, amestecul de frontoane grecești și chiar ogive,\nfăcute însă din var și lemn vopsit, umezeala, care dezghioca varul, și\nuscăciunea, care umfla lemnăria, făceau din strada bucureșteană o\ncaricatură în moloz a unei străzi italice. În apropierea mânăstirii și peste\ndrum de ea, o casă cu ferestre înalte era încă luminată. În fața ei staționa o\ntrăsură luxoasă cu doi cai albi, înăuntrul căreia dormea, cu capul în piept și\ncu hățurile în mână, un birjar gros, înfășurat în tipicul veșmânt lung și\nîncrețit de catifea. Tânărul ajunsese cu greaua lui valiză în chip de balercă\nîn dreptul ei și, după oarecare examen, se opri lăsând o clipă jos povara.\nCasa avea un singur cat, așezat pe un parter scund, ale cărui geamuri pătrate",
  "erau acoperite cu hârtie translucidă, imitând un vitraliu de catedrală. Partea\nde sus privea spre stradă, cu patru ferestre de o înălțime absurdă, formând în\nvârful lor câte o rozetă gotică, deși deasupra lor zidăria scotea tot atâtea\nmici frontoane clasice, sprijinite pe câte două mensole. La fațadă,\nacoperișul cădea cu o streașină lată, rezemându-se pe mensole despărțite de\ncasetoane, totul în cel mai antic stil, dar mensolele, frontoanele și\ncasetoanele erau vopsite cu un ulei cafeniu. Zidăria era crăpată și scorojită\nîn foarte multe locuri, și din crăpăturile dintre fațada casei și trotuar ieșeau\nîndrăzneț buruienile. Un grilaj înalt și greoi de fier, ruginit și căzut puțin pe\nspate, dovedea, pe dreapta, existența unei curți, în care se zărea prin\nîntuneric atâta frunziș și atâtea trunchiuri, încât întinderea ei, deocamdată,\nnu se putea calcula, impresia trecătorului fiind totuși de pădure fără fund.\nGrilajul avusese o poartă mare cu două aripi, legată acum cu un lanț. O\nportiță mai mică numai era deschisă, și pe aceea, luându-și sacul în mână,\nintră tânărul, după oarecare chibzuială. Ajungând în fața ușii de la intrare, el\nse codi să urce cele două trepte de piatră și porni spre fundul curții spre a\nvedea dacă putea da de cineva în odăile de serviciu. Acolo putu să-și dea\nseama că partea de din dos a casei avea o înălțime mai mare decât a\nrestului, parter și cat formând două coridoare suprapuse, cu geamlâc. Numai\nîn catul de sus o lampă cu petrol ardea, restul mocnea în întuneric. Tânărul\nse întoarse spre intrarea din față și medită un mijloc de a-și vesti prezența.\nÎnsă nu văzu prin apropiere nici o sonerie, și a bate în ușă i se păru, cum era\nși natural, o absurditate. Într-adevăr, ușa, de forma unei enorme ferestre\ngotice de lemn umflat și descleiat de căldură sau ploaie și bubos de vopsea\ncafenie, se întindea de la cele două trepte de piatră, tocite în modul\nconvexității, până aproape sub streașină. Nici o perdea nu acoperea\nochiurile de geam, pline de un praf străvechi, pe care se vedeau bine urmele\npicăturilor de ploaie și ale melcilor fără casă. Neavând alt chip de ales,\ntânărul apăsă clanța moale și dădu să tragă ușa. Dar spre spaima lui, ușa cea\nuriașă se mișcă aproape de la sine, căzând spre el cu un scârțâit îngrozitor.\nIntimidat, așteptă ca lumea din casă, intrigată de zgomot, să năvălească jos,\ndar nu se întâmplă nimic. Tânărul intră atunci, încercând să închidă cât mai\nbine infernala ușă, și abia înăuntru făcu uimitoarea descoperire că mânerul\nde os al unui probabil clopoțel interior atârna în sală. Dar nu îndrăzni să\nsune numaidecât, într-atât îl miră anticamera. Ea era de o înălțime\nconsiderabilă, ocupând spațiul celor două caturi laolaltă. O scară de lemn cu\ndouă suișuri laterale forma un soi de piramidă, în vârful căreia un Hermes",
  "de ipsos, destul de grațios, o copie după un model clasic, dar vopsit\ndetestabil cu vopsea cafenie, ținea în locul caduceului o lampă cu petrol cu\nglob de sticlă în chipul unui astru. Lampa era stinsă, în schimb o altă lampă\nplină de ciucuri de cristal, atârnată de înaltul tavan, lumina tulbure\nîncăperea. Ceea ce ar fi surprins aici ochiul unui estet era intenția de a\nexecuta grandiosul clasic în materiale atât de nepotrivite. Pereții, care, spre\na corespunde intenției clasice a scării de lemn, ale cărei capete de jos erau\nsprijinite pe doi copii de stejar, adulterări donatelliene, ar fi trebuit sa fie de\nmarmură sau cel puțin de ștuc, erau grosolan tencuiți și zugrăviți cu\nșablonul și cu mâna, imitând picturile pompeiene, și îndeosebi porfirul, prin\nnaive stropituri verzi și roșii. Însă sistemul de perspective și festoane în loc\nsă fie tratat pe întregul câmp al anticamerei, printr-o optică falsă de zugrav,\nera tăiat în două secțiuni corespunzând fiecărui cat, indicând astfel în chip\nsupărător lipsa de coeziune a planurilor. În sfârșit, tavanul imita prin\nzugrăveli casetoanele unui plafon roman. Acest sistem de decorație, precum\nși crăpăturile lungi și neregulate ale pereților dădeau încăperii un aer de\nruină și răceală. Tânărul, hotărându-se în fine, trase de mânerul clopoțelului.\nAtunci un fel de schelălăit metalic răsună de sus ca-n niște spații mari și\ngoale cu ecou rău. Trecu un timp chinuitor pentru necunoscutul de jos, apoi\nscara începu să scârțâie ca apăsată de o greutate extraordinară și cu o\niritantă încetineală. Când provocatorul acestor grozave pârâituri fu jos,\ntânărul văzu mirat un omuleț subțire și puțin încovoiat. Capul îi era atins de\no calviție totală, și fața părea aproape spână și, din cauza aceasta, pătrată.\nBuzele îi erau întoarse în afară și galbene de prea mult fumat, acoperind\nnumai doi dinți vizibili, ca niște așchii de os. Omul, a cărui vârstă desigur\nînaintată rămânea totuși incertă, zâmbea cu cei doi dinți, clipind rar și\nmoale, întocmai ca bufnițele supărate de o lumină bruscă, dar privind\nîntrebător și vădit contrariat.\n— Unchiul Costache? Îndrăzni să deschidă gura tânărul, pe urmă,\nintimidat, refăcu întrebarea: Aici șade domnul Constantin Giurgiuveanu?\nBătrânul clipi din ochi, ca și când n-ar fi înțeles întrebarea, mișcă buzele,\ndar nu răspunse nimic.\n— Eu sunt Felix, adăugă tânărul, uimit de această primire, nepotul\ndumnealui.\nOmul spân păru tot așa de plictisit de întrebare, clipi de câteva ori din\nochi, bolborosi ceva, apoi cu un glas neașteptat de răgușit, aproape șoptit,\nduhnind a tutun, răspunse repede:",
  "— Nu-nu-nu știu… Nu-nu stă nimeni aici, nu cunosc… Buimăcit,\ntânărul stătu locului nemișcat, așteptând o revenire asupra tăgadei. Dar\nbătrânul, după ce-l privi clipind, cu acea deferență hotărâtă cu care îndemni\npe un individ să plece, zise din fundul gâtlejului: „Bună seara!” și porni\niarăși, în scârțâituri îngrozitoare, pe scară. Tânărul puse mâna automatic pe\nmânerul valizei și ieși amețit pe ușa gotică și apoi pe poarta ruginită, trecu\nprin fața muscalului, care sforăia mereu, și porni dezorientat înainte.\nUimirea liceanului va părea nu se poate mai îndreptățită, dacă vom ști\ncine era. Se numea Felix Sima și sosise cu o oră mai înainte în București,\nvenind din Iași, unde fusese elev în clasa a VIII-a a Liceului Internat.\nSfârșise liceul, trecând examenul de capacitate, și acum venea în București\nla tutorele său, Costache Giurgiuveanu. Acest Giurgiuveanu, căruia\nobișnuia din familie a-i zice „unchiul”, era cumnat al tatălui său care murise\nde un an. Doctorul Iosif Sima, fost medic militar, apoi demisionat, nu mai\navea de mult rude apropiate de sânge. Singura lui soră, soția lui Costache\nGiurgiuveanu, cel căutat, murise și ea de mult. Văduv el însuși de vreo zece\nani, doctorul își ținuse băiatul mai mult în pensionate și în internate. După o\nlungă boală plictisitoare, se stinse și el, cu satisfacția că copilul e mare și cu\nviitorul oarecum asigurat. În afară de un oarecare depozit în bani, doctorul\nlăsa lui Felix o casă cam veche dar solidă și rentabilă în strada Lăpușneanu.\nPentru administrarea acestor bunuri, fusese indicat ca tutore „unchiul\nCostache”, cumnatu-său. De un an de zile, Giurgiuveanu reprezenta pe\nFelix în raporturile cu școala, plătea taxele, semna în calitate de\ncorespondent, iar Felix, la rândul lui, îi trimitea știri despre el. De altfel,\nrelațiile acestea nu erau deloc pricinuite de simpla întâmplare a tutelei:\n„unchiul Costa-che” și „verișoara Otilia”, care trecea în genere drept fata lui\nCostache, fuseseră totdeauna numele cele mai pomenite din casa doctorului\nSima și socotite ca simbol al rudeniei apropiate.\nFelix nu văzuse pe Costache Giurgiuveanu decât cu mulți ani în urmă,\nca copil, și tot atunci o cunoscuse și pe Otilia, care era o simplă fetiță. Dar\nîn fiecare an scria la sărbătorile consacrate și în alte câteva împrejurări\n„unchiului Costache”, întrebând ce mai face „verișoara Otilia”, iar Otilia\nscria „unchiului Iosif”, întrebând ce mai face „vărul Felix”. Tânărul fiu al\ndoctorului și Otilia erau astfel în chip oficial intimi prin corespondență și\ndesigur că, dacă s-ar fi întâlnit, n-ar fi putut decât să continue și oral stilul\nfamiliar din scrisori. Zăpăceala lui Felix era dar explicabilă. Numărul casei",
  "îl cunoștea infailibil, iar în casă locuiau „unchiul Costache” și „verișoara\nOtilia”.\nRămăsese hotărât, în urma unei corespondențe pe care o ținea, nu-i\nvorbă, cu Otilia, că, îndată ce va termina liceul, va veni la București, în\nvederea continuării studiilor, urmând să locuiască la unchiul-tutor în strada\nAntim. Îl vestise la vreme printr-o scrisoare, și acum îi era dat să primească\nacest răspuns ciudat. Felix își cercetă bine memoria, spre a vedea dacă nu\ncumva are o lipsă, dar lucrul era cu neputință. Acela era numărul. Căută mai\ndeparte vreun bis și se gândi la posibilitatea ca în curtea unchiului să fie mai\nmulți locatari. Știa însă bine că Giurgiuveanu era proprietar și nu închiria, și\nun chiriaș, de altminteri, ar fi știut la cine stă. Mai mult muncit de\nciudățenia acestei întâmplări decât de problema petrecerii nopții în\nnecunoscut, Felix mergea în neștire înspre strada Arionoaiei, când, deodată,\no imagine i se fixă în minte. Pe un carton mic, o fotografie-vizit în tonalitate\ncafenie spălăcită înfățișa un om cu capul aproape depilat, cu ochii foarte\nproeminenți și cu buze groase, cu numai câteva fire negre rare în loc de\nmustăți. Această fotografie, care se afla pe biroul tatălui său, îi deștepta în\nminte, nu știa de ce, ideea unui hoț de copii mici. Însă era sigur că\nfotografia reprezenta pe unchiul Costache. Omulețul de pe scara\nscârțâitoare, mult mai bătrân, era aidoma moralmente cu unchiul din\nfotografie. Un fior necunoscut de experiență rea trecu prin sufletul candid al\nlui Felix: Să nu vrea să-l primească „unchiul”? Dar de ce? Desigur că nu a\nlămurit bine.\nPoate scrisoarea n-a sosit și nu se așteptau să vină așa târziu, noaptea.\nTotuși, spusese răspicat: „Eu sunt Felix!” Cu îndoiala în suflet, însă hotărât,\ntânărul se întoarse înapoi și, după o scurtă codire, intră din nou în curte și în\nanticameră și trase de blestematul clopoțel, care răsună pe sus ca un vas de\nsticlă sfărâmat pe podele. După o așteptare chinuitoare, scara începu să\nscârțâie greu, și bătrânul spân apăru din nou cu ochii mirați.\n— Ce e? Întrebă el în șoaptă, ca și când nu l-ar fi văzut pe băiat.\nGlasul acestuia pieri de emoție, și inima-i zvâcni cu violență în piept.\nÎncercă să-și adune puterile, când o voce cristalină se auzi de sus:\n— Dar, papa, e Felix!\nFelix privi spre capătul scării ca spre un cer deschis și văzu în apropierea\nlui Hermes cel vopsit cafeniu un cap prelung și tânăr de fată, încărcat cu\nbucle, căzând până pe umeri. Atunci bătrânul, ca și când totul s-ar fi\npetrecut în modul cel mai firesc, fără nici o lămurire asupra atitudinii",
  "dinainte, clipind molatic din ochi, cu aceeași duhoare de tutun și cu același\nglas fără acustică, zise lui Felix Sima:\n— Ia-ți geamantanul și vino sus!\nUrcară amândoi pe scara pârâitoare și se găsiră într-un soi de antreu pe\ncare tânărul nu avu răgaz să-l examineze, rămânând totuși cu sentimentul că\nmobilele erau toate acoperite cu niște cămăși de materie fumurie. Fata,\nsubțiratică, îmbrăcată într-o rochie foarte largă pe poale, dar strânsă tare la\nmijloc și cu o mare coleretă de dantelă pe umeri, îi întinse cu franchețe un\nbraț gol și delicat. Felix îi strânse mâna și avu o clipă impulsiunea de a i-o\nsăruta, însă fata i-o trase cu mult înainte de a lua o deciziune și i-o trecu sub\nbrațul stâng.\n— Ce bine-mi pare, ce bine-mi pare, zise ea volubil, că ai venit. Eu sunt\nOtilia.\nApoi, părându-i-se că tânărul nu reacționează destul de călduros, întrebă,\nîntorcând adânc fața spre el:\n— Oare nu-ți pare bine?\n— Ba da! Răspunse sfios Felix, contrariat că nu vine nimeni să-i ia\nvaliza din mână.\nCondus de Otilia și urmat de bătrân, Felix intră într-o odaie foarte înaltă,\nîncărcată de un fum des și înțepător de tutun ca o covertă de vapor pe Marea\nNordului. În mijlocul ei, la o masă rotundă prevăzută cu o mare lampă de\npetrol cu glob de sticlă mată, se aflau, în fața unui joc de table, trei persoane\ncare la deschiderea ușii ridicară capul în felurite grade de curiozitate. Erau\ndouă femei și un bărbat. Bătrânul merse și ocupă scaunul rămas gol lângă\nceilalți, în vreme ce Otilia conduse pe Felix de-a dreptul la masă,\nprezentându-l.\n— E Felix, zise ea oprindu-se în fața bărbatului care tocmai aruncase\nzarurile.\nAcesta ridică numaidecât capul și întinse repede mâna. Era un om cam\nde vreo cincizeci de ani, oarecum voluminos, totuși evitând impresia de\nexces, cărnos la față și rumen ca un negustor, însă elegant prin finețea pielii\nși tăietura englezească a mustății cărunte. Părul rar, dar bine ales într-o\ncărare care mergea din mijlocul frunții până la ceafă, lanțul greu de aur cu\nbreloc la vestă, hainele de stofă fină, parfumul discret în care intra și o\nnuanță de tabac, toate acestea reparau cu desăvârșire, în apropiere,\nneajunsurile vârstei și ale corpolenței.",
  "— Pascalopol, se recomandă el cu o ceremonie care trăda creșterea lui\naleasă, reținând ceva mai mult mâna tânărului într-a sa, spre a-l examina. Îl\nprivi fără excesivă cordialitate, chiar cu oarecare umbră de ironie\nîndepărtată, însă cu o politețe grabnică, respectuoasă:\n— Va să zică dumneata ești Felix de care ne-a vorbit atâta domnișoara\nOtilia!\n— Este băiatul doctorului Sima de la Iași, completă în șoaptă bătrânul,\nfrecându-și mâinile, cu un râs prostesc.\n— Da, da, da! Adăugă Pascalopol, părând a căuta în memorie și, cu un\nzâmbet grațios, care îi descoperi o dantură bine reparată, abandonă ușor\nmâna tânărului.\nOtilia opri pe Felix în fața femeii mai mature. Era o doamnă cam de\naceeași vârstă cu Pascalopol, însă cu părul negru pieptănat bine într-o\ncoafură japoneză. Fața îi era gălbicioasă, gura cu buzele subțiri, acre, nasul\nîncovoiat și acut, obrajii brăzdați de câteva cute mari, acuzând o slăbire\nbruscă. Ochii îi erau bulbucați, ca și aceia ai bătrânului, cu care semăna\npuțin, și avea de altfel aceeași mișcare moale a pleoapelor. Era îmbrăcată cu\nbluză de mătase neagră cu numeroase cerculețe, strânsă la gât cu o mare\nagrafă de os și sugrumată la mijloc cu un cordon de piele, în care se vedea,\nprinsă de un lănțișor, urechea unui cesuleț de aur. Doamna care juca table cu\nPascalopol, în vreme ce ceilalți priveau, ridică o față scrutătoare și examină\ndin cap până în picioare pe Felix, ridicându-și în același timp cu multă\ndemnitate mâna spre a-i fi sărutată.\n— Hm! Spuse ea arțăgos și cu un glas răgușit, însă forte. Dar ești flăcău\nîn lege!\n— Intră la Universitate, Aglae, lămuri bătrânul, cu același supărător glas\nstins, însoțit de râsul fără rost.\n— Da?! Se miră sumbru doamna și-și continuă jocul cu Pascalopol.\n— E tanti Aglae, sora lui papa, explică Otilia lui Felix, văzându-l cam\nnedumerit.\n— De unde să mă cunoască? Întrebă Aglae. Când a murit mă-sa, era\nnumai atât. De atunci nu l-am mai văzut. Tu ți-l amintești, Aurico?\nRușinat de bruschețea expresiunii „mă-sa” și de familiaritatea cu care\noameni aproape străini vorbeau de familia lui, Felix privi sfios la aceea pe\ncare o chemau Aurica. Era o fată cam de treizeci de ani, cu ochii\nproeminenți ca și ai Aglaei, cu fața prelungă, sfârșind într-o bărbie ca un ac,\ncu tâmple mari încercuite de două șiruri de cozi împletite. Ședea cu coatele",
  "pe masă și cu capul între palme, privind jocul celor doi. La apropierea lui\nFelix, ridică ochii fixând cu avidă curiozitate pe tânăr și întinzându-i la buze\no mână arcuită.\n— E verișoara Aurelia, comentă Otilia.\nLui Felix numele acestea îi erau vag cunoscute, dar nu-și amintea să mai\nfi văzut vreodată persoanele. Îl supăra de altfel grozav ridicola valiză, pe\ncare o trecuse în mâna stângă, neavând răgazul s-o așeze undeva. Otilia,\nsfârșind prezentarea, părăsi brațul lui Felix și se rezemă de scaunul lui\nPascalopol, întrebând:\n— Cum merge?\n— Prost, domnișoară Otilia! Zise acesta, întorcând un cap galeș spre\nspeteaza scaunului său.\nRămas singur, Felix căută o scăpare din această ciudată situație și se\nretrase spre fundul odăii, unde, în semiobscuritate, se zărea o canapea de\npluș roșu. Văzându-se uitat de toți, își lăsă în sfârșit valiza jos și se așeză. O\ntuse apropiată îl făcu să tresară speriat. Abia atunci observă că în apropierea\nsa, la o măsuță, se mai afla un om. Un bărbat în vârstă, cu papuci verzi în\npicioare și cu o broboadă pe umeri mișca mâinile asupra mesei, țintind\natent. Avea mustăți pleoștite și un mic smoc de barbă. Individul ridică\nasupra lui Felix niște ochi grozav de spălăciți și-i lăsă apoi asupra măsuței,\nfără să scoată o vorbă. Abia după ce se mai adaptă obscurității, Felix\nconstată cu surprindere că domnul cu broboadă broda cu lână de felurite\ncolori o bucată de etamină întinsă pe un mic gherghef.\n— Proaste zaruri! Bombăni Aglae. Apoi, după o pauză: Dar, Costache, la\ncine o să stea „băiatul”?\n— La noi! Explică Otilia.\nȘedea acum cu o coapsă pe marginea fotoliului bătrânului, jucându-și ca\no pendulă piciorul, în vreme ce cu mâna stângă îmbrățișase capul vădit\nmulțumit al aceluia.\n— Așa?! Se miră Aglae. N-am știut: faci azil de orfani.\n— Dar Felix are venitul lui, protestă Otilia, nu-i așa, papa?\n— A-a-are! Bolborosi moș Costache, privind ca un protejat în ochii\nOtiliei, care îi scutura un fulg de pe haină.\n— Atuncea faceți pensiune, continuă implacabil Aglae. O să aibă Otilia\ncu cine se distra, ce zici, Pascalopol?\nPascalopol își mușcă puțin buza de sus, cam schimbat la față, dar, lovind\nzarurile, răspunse conciliant:",
  "— Așa ești dumneata, cocoană Aglae, malițioasă. Otilia sărise acum de\npe scaunul lui moș Costache pe acela al lui Pascalopol, pendulându-și și aici\npiciorul. Această prezență avu efecte tonice asupra jucătorului, fiindcă\nîncepu să manevreze cu mai multă vigoare. După câteva mutări repezi își\nretrase mâinile, notificând c-un râs sonor de om gras:\n— Încă o linie!\nÎn vreme ce Aglae reîntocmea jocul, Pascalopol contempla pe Otilia.\nAceasta îi potrivea acul cu perlă din cravată, îi scutura ușor umerii,\nprivindu-l cu o grațioasă maternitate, mereu atârnată pe marginea scaunului.\nDeodată, privind spre mâinile albe și încărcate de inele ale lui Pascalopol,\nse entuziasmă:\n— Vai, ce inel frumos! Nu l-am mai văzut.\nInelul în chestiune era petrecut pe degetul mic al mâinii stângi, cam spre\nvârful lui, deși degetul era destul de fin. S-ar fi părut că bijuteria nu era pe\nmăsura proprietarului și era pusă acolo numai spre păstrare. Era un inel\nsimplu, însă un foarte frumos safir încadrat într-un număr de mici perle, ca\nun miez de floare între corole, și apoi elegant strâns în câteva foi de aur.\nPascalopol îl scoase cu o grabă extraordinară și-l întinse Otiliei, rugând-o\ncu toată afecțiunea teatrală pe care un om matur e în stare s-o pună în glas:\n— Te rog să-l iei!\nOtilia îl așeză pe inelarul mâinii drepte și, ridicându-și brațul subțire în\ndreptul lămpii, zise exaltată:\n— E superb!\nApoi trecu lângă bătrân, sub ochii căruia îl puse îmbră-țișându-i umărul\ncu mâna stângă.\n— Nu e așa, papa?\nBătrânul îl privi avid cu ochii lui bulbucați, și din buzele sale groase\nemise invitația șoptită:\n— Ia-l! Ți-l dă ție.\nPrin ochii Aglaei și ai Aurichii trecură fulgere scurte.\n— Nu ți-e rușine, Costache, lăsați omului inelul. Poate e vreo amintire.\nÎn loc de orice protest, Otilia întinse inelul lui Pascalopol. Acesta însă îi\nprinse mâna.\n— Te rog să-l iei. Pentru dumneata l-am și adus, dar am uitat. Mi-ai\nvorbit de safir ca de un port-bonheur al dumitale.\nZicând acestea, Pascalopol îi strecură inelul în deget și, ținându-i brațul,\ni-l sărută în apropiere de cot.",
  "— Ascultă, Pascalopol, izbucni Aglae iritată, joci, sau nu joci? Văd că te\nzbenguiești cu fetele. Simioane, strigă ea, aruncând ochii spre fundul odăii,\ntu ce faci acolo? De ce nu te duci să te culci?\nOmul cu broboadă și mic barbișon, care broda și scruta din când în când\npe Felix, scoase un scurt mormăit. Zarurile începură din nou să cadă.\nPărăsit de toți, obosit, Felix examina mediul în care căzuse; Otilia îl\nsurprinsese de la început și n-ar fi putut spune ce sentiment nutrea față de\ndânsa, dar simțea că are încredere în ea. Fata părea să aibă optsprezece-\nnouăsprezece ani. Fața măslinie, cu nasul mic și ochii foarte albaștri, arăta\nși mai copilăroasă între multele bucle și gulerul de dantelă, însă în trupul\nsubțiratic, cu oase delicate de ogar, de un stil perfect, fără acea slăbiciune\nsuptă și pătrată a Aureliei, era o mare libertate de mișcări, o stăpânire\ndesăvârșită de femeie. Moș Costache o sorbea umilit din ochi și râdea din\ntoată fața lui spână când fata îl prindea în brațele ei lungi. Fata avea, era\nlimpede, toată inițiativa, și Costache era un simplu satelit al voinței ei. Însă\nOtilia nu făcea nici un gest care să pară îndrăzneț, nu scotea nici o vorbă\nnechibzuită. Totuși, pe Felix, familiaritatea ei, oricât de copilărească, cu\nPascalopol îl nemulțumi. Lui Felix, apariția Otiliei îi dădu un sentiment\ninedit, de mult presimțit. Nu avusese până acum nici o intimitate cu vreo\nfemeie. Mamă-sa murise de mult, de când el era în școala primară, și nu\navea atuncea destulă complicație sufletească spre a o cunoaște mai de\naproape. Ea era o fire bolnăvicioasă și iritabilă și stătea mai toată vremea\nîntinsă pe o canapea într-o odaie, citind câte o carte, strigând și poruncind\nslugilor prin ușa întredeschisă. Cu multe săptămâni înainte de a muri, ea\ndispăruse de acasă, și Felix înțelegea acum că doctorul Sima, tată-său, o\ninternase în vreun sanatoriu. Doctorul mânca la masă împreună cu copilul,\nsumbru, fără să scoată o vorbă, mângâind numai la plecare băiatul pe păr și\nîntrebându-l dacă e bine și n-are nevoie de ceva. Într-o seară, doctorul Sima,\ndupă o lipsă de o zi întreagă, în care slugile se purtară față de Felix cu o\nciudată stimă compătimitoare, veni palid și obosit, îmbrăcat în negru. Îl\nchemă grav pe Felix, îi cuprinse amândouă mâinile într-ale sale și-i vorbi\nastfel:\n— Felix, ești destul de mare și de cuminte ca să-ți spun o imensă veste\ntristă: mama ta n-are să mai vie niciodată acasă, mama ta s-a prăpădit.\nDoctorul îngălbeni și mai tare la solemnitatea propriilor lui cuvinte și\nstrânse puternic mâinile copilului, spre a-i ocroti izbucnirea. Dar vestea era\nprea tare pentru experiența sufletească a lui Felix. El înțelese doar atât, că",
  "ceva foarte neobișnuit se petrece în casă, și lăsă capul în jos. Doctorul\ncontinuă:\n— Mâine, când te duci la școală, spune domnului institutor că n-ai sa\nmai vii. Vei merge într-un pensionat.\nToată noaptea, Felix fu chinuit de o agitație nemaiavută, care-i sfărâmă\nsomnul. Nu era nici durere propriu-zisă, nici frică, ci acel zbucium al\nnecunoscutului pe care-l ai în noaptea dinaintea plecării pentru totdeauna\nîntr-o țară îndepărtată. A doua zi intră în clasă cu mâna îndoliată și se așeză\nîn bancă cu pelerina pe el, în așteptarea numai a institutorului.\n— A murit mama mea, explică el colegului de bancă, intrigat.\n— A murit mama ta? Se miră acela ca de un eveniment onorabil.\n— Da.\n— Lui Sima i-a murit mama lui! Strigă pițigăiat colegul către clasă.\nCopiii se strânseră în jurul lui Felix, privindu-l cu mare curiozitate.\n— Și acuma nu mai vii la scoală?\n— Nu.\nCopiii erau prea mici, ca să încerce vreun sentiment de compătimire. Ei\nerau doar izbiți de acest privilegiu al lui Felix de a nu mai veni la școală.\nCând intră institutorul, un om de treabă, stors la față, care-și ridica mereu\npantalonii prea lungi, copiii îl lămuriră neîntrebați.\n— Domnule, lui Sima i-a murit mama lui!\nInstitutorul își împreună mâinile sincer emoționat și se apropie de banca\nlui Felix, în vreme ce copiii, în loc să se ducă la locul lor, făcuseră cerc în\njurul băncii eroului.\n— Ce spui?! Bietul băiat! Ce nenorocire! Și acum nu mai vii la noi?\n— Nu.\n— Îmi pare foarte rău. Ce nenorocire!\nLui Sima, privirile acestea respectuoase ale tuturor îi alterară\nsentimentul de tristețe, care sta nelămurit în adânc, și i-l prefăcu într-un soi\nde mândrie de a fi obiectul de atenție al lumii. Institutorul îl mângâie.\n— Poate că te așteaptă tatăl tău. Să-i spui domnului doctor Sima că\nregret foarte mult. Așa, drăguță! Și institutorul întinse mâna lui Felix și-l\nconduse cu atenție la ușă, cum conduci un paralitic. Copiii urmăriră pe\nFelix cu o admirație nemaipomenită, fără umbră de durere. Felix însuși îi\nprivi mut, atât de cuprins de noutatea situației lui, încât acest sentiment nu\navea nici un nume.",
  "Abia cu câțiva ani mai târziu, văzând pe alți colegi trecând pe drum cu\nmamele lor, Felix începu să mediteze asupra sentimentului care nu se\nnăscuse, fiind întrerupt la o vârstă nepăsătoare. Cu fotografia mamei sale\nînainte, el încercă să reconstruiască un sentiment pierdut, interpretând vechi\namintiri: din păcate, era prea târziu. Fotografia rămânea a unei ființe\nîndepărtate, pe care abia o cunoscuse.\nLa internat colegii nu vorbeau despre femei decât cu râsete indecente și\ncu mister, iar slugile, singurele ființe de gen feminin pe care le întâlnea pe\naproape, aveau vorba mușcătoare și luătoare în râs. Pentru întâia oară Felix\nera prins de braț cu atâta familiaritate de o fată și pentru întâia oară, luând\nact de izbucnirea unei simțiri până atunci latente, încercă și acul geloziei,\nvăzând cum Otilia generalizează tratamentul.\nZarurile zornăiau pe masă între cele patru capete strânse în jurul luminii\nde lampă. Jucătorii emiteau numai scurte exclamații tehnice, moș Costache\nrâdea doar în favoarea câștigătorului, iar Aurica privea nemișcată cu fața\nîntre palme, aruncând câte o ochire și la Felix. În fața bătrânului se afla o\nchesea de tutun, din care acesta apuca mereu, făcând țigări de mână, pe care\nle lipea scoțând foarte tare limba afară și bulbucându-și și mai rău ochii.\nFabricatele le strângea apoi într-o mare cutie de tablă. Pe masă se mai\nvedeau la o parte un morman de cărți de joc, de unde se putea deduce că\ntablele reprezentau doar o distracție trecătoare, de antrenament. Trecuseră\npeste două ore de încordare monotonă de când Felix fusese uitat acolo și\nnimeni nu se mișca de la masă. Într-un târziu, Pascalopol lovi zarurile\ndefinitiv în semn de încheiere și se lăsă, respirând tare, pe speteaza\nscaunului.\n— Cocoană Aglae, eu zic să trecem la cărți!\nAglae luă un pachet de cărți, în vreme ce Costache se ridicase și cu grijă\nminuțioasă strânsese jocul de table și-l pusese deoparte, le mestecă și le\ndepuse în mijloc, în scopul de a fi tăiate.\n— Cine joacă? Întrebă ea.\nAurelia făcu un semn de participare cu capul. Aglae se făcu că\nscotocește într-o pungă de satin, că dibuie pe masă, și-n cele din urmă spuse\nsperiată:\n— Comedie! Dar nu mai am nici un ban. Costache, n-ai tu câțiva franci,\nsă nu mai mă duc până acasă?\nCostache se arătă înspăimântat și se apără bolborosind:\n— N-n-n-n-am!",
  "Pascalopol puse în evidență un gros portmoneu de marochin roșu, din\ncare luă patru piese mari de argint de câte cinci lei.\n— Cocoană Aglae, îmi pare rău!\nAglae păru a fi muncită de o scurtă repulsie, apoi se dădu învinsă.\n— Bine, ne socotim noi la sfârșit.\nÎn vreme ce Aglae împărțea cărțile celor patru jucători (ea, Aurica,\nCostache și Pascalopol), Pascalopol scosese o țigare și o înfipsese cu un\ncapăt într-un țigaret de chihlimbar gros. Otilia trase un chibrit pe grătarul\nunei chibritelnițe și îi aprinse țigara. Aglae vru și ea una, însă numai de la\nPascalopol, care i-o oferi cu obișnuita grabă; Costache se mulțumi cu un\nnoduros fabricat propriu. Chiar și Otilia, rugată din ochi de Pascalopol, își\nluă o țigare și trase din ea așezându-se pe marginea scaunului musafirului.\nCentrul odăii se umplu din nou de fum proaspăt, gros, care, trecând din\nlumină în umbră, semăna cu norii repezi ai unei furtuni. Cei patru începură\nsă joace, scoțând scurte exclamații, necunoscute lui Felix, care nu știa nici\nun joc. Situația i se părea tânărului fără scăpare. Dacă ar fi fost un simplu\ninvitat, ar fi dat bună seara și ar fi fugit. Dar era „acasă”. Era obosit și pica\nde somn. Jucând tăcută și trăgând cu prudență cărțile, Aurelia îl ochea din\ncând în când. Deodată zise:\n— Otilio, poate lui domnul Felix îi e foame! Otilia sări de pe scaunul lui\nPascalopol.\n— Vai, cum l-am uitat! Ce zăpăcită sunt! Venind lângă Felix, îl întrebă și\nea:\n— Ți-e foame, nu-i așa?\nFelix tăgădui cu capul, dar Otilia, răspunzând singură la întrebare cu un\n„firește că ți-e foame!”, se repezi ca vântul pe o ușă. Se auziră izbituri de\ndulapuri, ciocnituri de farfurii și Otilia reapăru în curând cu o farfurie pe\ncare se aflau două prăjituri de casă.\n— N-am decât asta acum, dar trebuie să mănânci.\nSpre a se încredința de supunerea tânărului, Otilia se așeză pe canapea\nfoarte aproape de el și-i întinse cu mâna, ca unui copil, una din prăjituri.\nFelix o luă intimidat și începu s-o mănânce încet, sub ochii Otiliei, care\naștepta. Într-adevăr, îi era foame. Otilia nu slăbi vigilența până ce nu sfârși\nprăjitura, apoi i-o întinse și pe cealaltă.\nCu brațul stâng trecut repede pe după brațul drept, aștepta și părea foarte\nmulțumită.\n— Cum te simți la noi? Întrebă ea drept încheiere.",
  "În alte împrejurări, Felix ar fi întrebat-o dacă ea n-avea obiceiul să\ndoarmă noaptea, dar acum era atât de buimăcit, încât zise numai:\n— Bine!\nSatisfăcută de răspuns, Otilia îl părăsi și trecu din nou în spatele\nbătrânului, în cărțile căruia privi îmbrățișându-i gâtul. Apoi trecu și în\nspatele lui Pascalopol.\n— Cine câștigă?\n— Aglae, șopti Costache.\nÎntr-adevăr, Aglae, care juca foarte serioasă, începuse să-și reducă\ndatoria față de Pascalopol. Ea privea din când în când și în cărțile Aureliei,\nși câteodată trăgea de la ea câte o carte și-o zvârlea jos.\n— Aurico, nu ești atentă deloc!\nCând Otilia supraveghea pe Felix, Pascalopol aruncase ochii spre ei.\nAcum îl întrebă, fără să ridice ochii din cărți:\n— Domnule Felix, am uitat să te-ntreb, ce-ai de gând să urmezi la\nUniversitate?\n— Aș vrea să urmez medicina.\n— Firește, fiu de doctor, te-nțeleg. Foarte frumos. Aglae păru foarte\nexcitată de acest nevinovat dialog.\n— Doctor, meserie nesigură, să umbli după clienți!\n— Un doctor bun, muncitor câștigă foarte bine azi, observă cu voce\nmângâietoare Pascalopol.\n— Nu-i așa? Se interesă deodată Otilia.\n— Pentru asta trebuie sa ai cap, nu glumă! Adause rece Aglae, ca și când\nera vădit că asta lipsea lui Felix.\n— Nu mă-ndoiesc, zise Pascalopol, de inteligența domnului Felix.\n— Medicina cere ani mulți, urma Aglae, trântind cu ciudă o carte,\ncheltuială, întreținere. Un orfan trebuie să-și facă acolo repede o carieră, să\nnu cadă pe capul altuia.\nTonul cu care fu pronunțat cuvântul „orfan” și chiar cuvântul însuși pe\ncare nu-l mai folosise nimeni, în legătură cu el, jigniră profund pe Felix.\n— Vai, ce spui, tanti Aglae, dar Felix nu cade pe capul nimănui, reproșă\nOtilia.\nAglae nu se dădu bătută.\n— Vreau să spun că e moda acum cu Universitatea. De ce să meargă la\nUniversitate? Are un venit, să-și găsească o slujbă acolo, și gata. Eu pe Titi\nîl las să-și sfârșească liceul, și basta.",
  "Pascalopol luă țigaretul de pe scrumieră, trase un fum și-l depuse la loc,\nspre a-și acoperi o preocupare. Un cocoș se auzi cântând prin apropiere.\nPascalopol scoase ceasul și zise:\n— Domnișoară Otilia, tânărului i-o fi somn. E târziu. Otilia sări iute de\npe scaun și, mergând la Felix, întrebă:\n— Ți-e somn?\nOchii lui Felix și ora înaintată făceau întrebarea de prisos. Otilia îl luă\niarăși de braț, după ce tânărul apucase de jos valiza, și-l îndreptă spre o ușă.\nÎnainte de a-i păși pragul, Felix crezu de cuviință să zică „Bună seara”.\nPascalopol se grăbi să-i răspundă, întorcând capul. Aglae răspunse și ea,\nfără să ridice ochii din cărți. Aurelia îl urmări numai cu privirea. Trecură\nprintr-o odaie neluminată decât de lună, care părea a fi sufrageria, apoi într-\no săliță din care o scară de lemn ducea la etaj. Se urcară pe ea și ajunseră\nîntr-un coridor cu geamlâc, în care Felix recunoscu geamlâcul zărit de jos,\ndin curte. O lampă de petrol de o formă mai îngrijită ardea într-un cui.\nOtilia o luă și începu să deschidă ușile odăilor care dădeau în coridor. Erau\ncel puțin patru.\n— Doamne! Zise ea, nu știu unde să te culc. Am uitat să spun să\npregătească o cameră.\nFelix avu impulsiunea, ca și cu prilejul prăjiturii, să declare că nu avea\nnevoie de nimic, însă i se păru absurd, deoarece neapărat trebuia să doarmă\nundeva. De aceea tăcu și luă parte prin așteptare la preocuparea Otiliei.\nAceasta deschise o ușă, intră singură înăuntru, deretică ceva în pripă,\nfiindcă se auziră lovituri de scaune izbite și de dulapuri închise, apoi strigă\nlui Felix să intre.\n— Până mâine dormi aici, este odaia mea. Fii fără grijă. E cam\ndezordine, dar o să mă ierți, nu? Noapte bună. Mâine vom sta de vorbă mai\nmult.\nOtilia spuse toate acestea repede, cu un râs grațios, dar cu siguranță în\nglas, mai dădu o ochire odăii și ieși, făcând lui Felix un salut cu mâna. Se\nauziră tropote pe scară, trântituri de ușă, și apoi totul reintră în liniște. O\nlampă portativă cu abajur era aprinsă pe o masă rotundă, răspândind cercuri\nde umbre degradate prin casă și imprimând un rotocol alb în tavan. Felix\nprivi în odaie. Încăperea era mai mult lungă decât lată și avea o fereastră\ncare da în geamlâc, acoperită cu o mare cortină de pluș maron. Câteva\nfotolii scunde și mici de pluș maron, un scrin de nuc de modă veche, dar\nmasiv, un dulap de haine din același lemn și foarte lat dădeau odăii un aer",
  "bătrânesc dar elegant. Lucirea pereților atrase atenția lui Felix, care\ndescoperi cu mirare că odaia era tapetată cu o hârtie dungată și cu mici flori\nde miozotis. În schimb, patul era nou și așa de scund, încât părea un divan.\nDouă suluri moi de catifea se sprijineau la capete pe speteze ornamentate cu\nîmpletituri de pai. În apropierea ferestrei se afla o masă de toaletă cu trei\noglinzi mobile și cu multe sertare. În fața ei se vedea un scaun rotativ de\npian. Sertarele de la toaletă și de la dulapul de haine erau trase afară în\nfelurite grade, și-n ele se vedeau, ca niște intestine colorate, ghemuri de\npanglici, cămăși de mătase mototolite, batiste de broderie și tot soiul de\nnimicuri de fată. Cutii de pudră numeroase, unele desfundate, flacoane de\napă de Colonia destupate erau aruncate în dezordine pe masa de toaletă, ca\nîntr-o cabină de actriță, dovedind graba cu care Otilia le mânuia. Rochii,\npălării zăceau pe fotolii, pantofi pe sub masă, jurnale de modă franțuzești\nmai peste tot, amestecate cu note muzicale pentru piano-forte.\nPe un fotoliu se găsea un morman de cărți, cele mai multe nemțești, dar\nși romane franțuzești din colecția Calmann-Levy, ilustrată și cartonată.\nDeasupra se vedeau Mademoiselle de la Seigliere de Jules Sandeau, Indiana\nde G. Sand. În cameră mirosea pătrunzător a pudră și parfumuri. Felix se\nlăsă pe marginea patului, neîndrăznind încă să profaneze cu somnul său\nacest ascunziș feminin. Atunci văzu că patul era el însuși plin de tot felul de\nnimicuri, de perne de catifea cu broderii aplicate, de păpuși de stofă, de\nrochii și jupoane zvârlite în grabă și că nu se zărea nici umbră de plapumă\nori de întocmire pentru dormit. Otilia uitase acest amănunt. Felix se întinse\npuțin pe pat spre a-și odihni emoțiile neînțelese pe care le încercase de\ncâteva ore. Un cocoș se auzi foarte pe aproape bătând din aripi și cântând.\nLui Felix i se păru că aerul din casă își schimba în mod ciudat culoarea și că\nlampa nu mai dădea atâta lumină. În peretele opus ușii, o mică oglindă\nfăcea o pată alburie. Felix se ridică și suflă în lampă, și atuncea își dădu\nseama că oglinda prin care se vedeau acum coame de copaci era o fereastră.\nÎn odaie era o lumină dulce crepusculară. Felix se întinse din nou pe pat, cu\ncapul pe un morman de perne decorative, fără să se dezbrace. Era hotărât să\nnu se culce, ci numai să se odihnească, intimidat de acest interior care nu\npărea pregătit să-l primească. Prin minte i se perindară toate întâmplările\ndin cursul acestei seri ciudate, figura spână a bătrânului, scările scârțâitoare,\nchipurile din odaie. Apoi toate capetele începură să se apropie și să se\ndepărteze de masa de joc ca într-o horă, un clopot răsună deasupra lor și",
  "căzu ca un fum gros la mijloc, iar două brațe subțiri îl cuprinseră de gât, în\nvreme ce un glas șoptit de fată întreba: „Te simți bine, la noi, nu-i așa?”\nFelix se lăsă în voia brațelor și se cufundă cu ele în visuri.",
  "II\nA doua zi, Felix fu trezit din somn de grindina repede a unui pian care\nrăsuna prin apropiere. Cineva trecea mâinile cu jovialitate pe deasupra\nclapelor, cântând cu multă dexteritate un exercițiu complicat, care varia la\ninfinit o temă. Felix își aminti numaidecât de mâinile lungi ale Otiliei și nu\nse mai îndoi că ea era cântăreața. Sări înfricoșat din pat. Soarele era sus pe\ncer și pătrundea în odaie din două părți. Tânărul își îndreptă puțin hainele,\npotrivi locul pe care dormise și avu intenția să se spele. Dar în cameră nu\ngăsi nimic trebuitor. Scoase atunci din valiză puțină apă de Colonia cu care-\nși dădu pe față și pe păr. Acum nu știa ce să facă. Să stea în odaie cum îl\nîndemna ascuns timiditatea, ar fi fost necuviincios; să iasă, se temea să nu\nnimerească unde nu se cade, necunoscând casa. Aruncă o clipă privirile pe\nfereastra cea mică și constată că dădea într-o curte vecină. De altfel, era o\nfereastră condamnată, care ar fi urmat să fie astupată în cazul unei\nconstrucții alăturate, dar pe care, se vede, relațiile dintre vecini o îngăduiau.\nÎn curtea de alături, Felix văzu o casă fără etaj, cam veche, dar solidă și\nlargă. Ferestrele înalte aveau deasupra frontoane grecești de tencuială, și\nintrarea avea chipul unei tinde sprijinite pe două coloane vopsite ca porfirul,\nai cărei pereți erau zugrăviți pompeian. De-a lungul pereților se înșirau\nhârdaie mari cu oleandri și de jur împrejurul ogrăzii erau straturi de flori\nprejmuite cu nuiele. Mai spre fund se vedea și un chioșc de lemn vopsit\nverde în care Felix zări pe bătrânul de peste noapte cu barbișon și broboadă,\ncare broda mereu. Înțelese acum că tanti Aglae, cu Simion al ei și cu Aurica\nlocuiau alături. Felix mai dădu câteva ocoluri odăii, ascultând exercițiile\nOtiliei, care le intona și vocal acum, cu un glas subțirel și tremurat. În\nsfârșit se hotărî să crape ușa, fiindcă auzise niște bocănituri pe alături. Abia\nscosese capul, și-i răsări înainte fața spână a lui moș Costache, care i se\npăru acum mai buzat și mai stacojiu la față.\n— Ai dormit bine? Întrebă el, cu vecinica lui răgușeală. Părea foarte\nbinevoitor și mai ales servil de politicos din cauza fizicului meschin și a\ncontinuei frecări a mâinilor.\n— Vino să-ți arăt odaia dumitale.\nPe același coridor, moș Costache călăuzi pe Felix la o altă ușă deschisă\nde perete.\n— E gata, Marina?",
  "— Gata, gata, răspunse arțăgos o femeie mătăhăloasă, bătrână,\nîmbrăcată rău, ca o servitoare. Dumnealui este?\nMoș Costache consimți din cap.\n— Uite aici, luă femeia în primire pe Felix. Ăsta-i patul, cum nici la\nmama dumneatale n-ai avut.\nÎntr-adevăr, era un pat mare, cu tăbliile de lemn de nuc sfârșite în două\nsuluri groase cu capete de bile. Marina îl pipăi cu mâna, demonstrativ.\n— Șezi pe el, să vezi! Uite, aici îți pui rufele, ici hainele, ghetele să le\npui aici, în cutie. Ai masă să scrii pe ea cât poftești.\nOdaia era asemănătoare cu aceea a Otiliei, dar în locul tapetului era o\nzugrăveală verzuie. Și aci o mică fereastră dădea în curtea vecină. Marina\nurmă călăuzirile ei, dând lămuriri dintre cele mai indecente. Când Felix o\nprivi mai bine în față, văzu că n-avea decât un ochi valid. Celălalt îi era\natacat violent de albeață și era pe jumătate închis de pleoapă.\n— Ce faci, se răsti deodată Marina la moș Costache, nu-mi dai bani de\ncheltuială? Doar n-o să te hrănesc cu vânt!\nMoș Costache se bâlbâi:\n— Nu-nu-nu mai ai bani?\n— Că mulți mi-ai dat, îi rânji bătrâna.\nAceastă familiaritate miră pe Felix, care totuși observă că, cu tot halul în\ncare se afla Marina, ea n-avea aerul să fie o slujnică. Anumite trăsături mai\nfine îi înnobilau fizionomia. Mai târziu el află că bătrâna era o rudă\nîndepărtată a lui moș Costache, pe care acesta, abuzând de împrejurarea că\nfemeia, celibatară, n-avea unde să se ducă și era și cam slabă de minte, o\nfolosea ca servitoare. Bătrânul își scărpină puțin chelia, apoi trase la o parte\npe Felix, întrebându-l cu glas și mai stins ca de obicei:\n— A-a-ai bani?\nFelix se roși la față și vârî repede mâna în buzunar. Avea vreo optzeci-o\nsută de lei, cât îi mai rămăsese după cumpărarea biletului de tren și care în\nfond îi fuseseră dați de moș Costache, conform unui aranjament, prin\nsecretariatul internatului, ca bani pentru mici cheltuieli. Scoase un\nportmoneu în care ședeau ticsite câteva monede de argint.\n— Numai cinci lei, zise Costache, ochind portmoneul. Felix îi întinse o\npiesă groasă și mare.\n— Da pâinea, sări Marina, care n-ai plătit-o de două săptămâni!\nMoș Costache își mai ciupi puțin fruntea și repetă umil:",
  "— M-m-mai dă-mi cinci lei. N-am acum la îndemână, sunt cam\nstrâmtorat.\nFelix îi întinse și a doua piesă. Între timp pianul tăcuse, dar emoția nu-i\nîngăduise tânărului să audă trosniturile scării apropiate. Când întoarse\ncapul, zări pe Otilia. Era cam palidă și avea ochii ficși și mustrători.\n— Papa, ce faci aici?\nBătrânul lăsă ochii în jos, gudurându-se.\n— Nimic. I-arătam odaia. Te las pe tine să-i ții de urât. Și, frecându-și\nmâinile, bătrânul o luă mărunt pe scară în jos.\n— Ți-a cerut bani? Întrebă, supărată, Otilia pe Felix.\n— Nu! Minți acesta.\n— Ba ți-a cerut! Întări fata cu o intonație care n-admite replică. Papa\neste un om bun, urmă Otilia după oarecare trecere de timp, luând pe Felix\nde braț, însă are ciudățeniile lui. Trebuie să fii îngăduitor cu el. Vii să-mi\najuți să iau ceva din odaie?\nOtilia intră în camera în care dormise Felix și începu să scotocească,\ntrăgând toate sertarele dulapului și ale toaletei și nemaiînchizând niciunul.\nScoase o rochie de tul cu multe volane și o aruncă pe brațul tânărului,\nmănuși de piele și de ață lungi până la coate, sticluțe, gheme, o perniță de\nace și alte nimicuri, dându-le pe toate acestuia. Apoi îi făcu semn să o\nurmeze. Ajungând în capătul scării, începu să coboare cu o repeziciune de\npisică, abia urmată de Felix. Din sălița de jos a scării intrară într-o odaie\naproape goală, în care se afla un pian cu coadă, cam vechi, cu capacul\nridicat. Cele două ferestre ale odăii erau deschise. Mormane de note\nmuzicale, de reviste de modă erau aruncate pe jos în jurul negrului piano-\nforte. În fața instrumentului era un simplu scaun de lemn, ca de tavernă, cu\ntăietură în chip de inimă. Otilia se repezi la el și, așezându-se aproape\ncălare, începu să alunge degetele subțiri asupra clapelor.\n— Asta o știi? Întrebă ea pe Felix.\nCânta o compoziție foarte la modă pe atuncea, prin sentimentalitatea ei,\nChanson russe, și Felix, care avea cunoștințe muzicale, putând descifra cu\nușurință la pian și la vioară, își dădu seama că îndemânarea și finețea Otiliei\ndepășeau cu mult banalitatea bucății.\n— Ah, zise Otilia, lăsându-și o clipă mâinile pe genunchi, ce\nsentimentală sunt!\nApoi, înfigând din nou degetele în clape, începu să cânte Rapsodia\nungară de Liszt, indicând cu multă vigoare părțile grave, dar când intră în",
  "zona furtunoasă a compoziției, trânti deodată capacul peste claviatură și sări\nîn picioare.\n— Îmi vine uneori să alerg, spuse ea lui Felix, care ședea în picioare,\npuțin cam încurcat de rochia și nimicurile cărora le slujea de cuier, să zbor.\nFelix, adăugă ea confidențial, vrei să fugim? Hai să fugim!\nȘi mai înainte ca tânărul să se dezmeticească, deschise ușa de perete și\nîncepu să alerge prin curte. Felix o urmă cu pași mari, în vreme ce Marina,\ndin ușa bucătăriei, care se vedea jos la parter, mânuind o lingură mare,\nstrigă nebăgată-n seamă de fată:\n— Haida! A-nceput nebunia!\nOtilia o luase spre fundul curții, care era foarte adâncă și plină de pomi\ngroși și stufoși. Un mic grilaj, căzut pe alocuri, indica despărțirea dintre\ncurtea din față și cea din dos. Nu era nicăieri nici un strat, iarba creștea în\nneregulă. Un chioșc înalt de fier se vedea între copaci. Otilia alergase într-\nacolo și ședea acum pe banca circulară din interiorul chioșcului, în jurul\nunei mese de tablă vopsită. Felix sosi în sfârșit și el și depuse lucrurile pe\nmasă. Otilia își ridicase sus picioarele subțiri și goale, vârâte de-a dreptul în\npantofi, îmbrățișându-le cu brațele, și-și scutura râzând pletele, care-i\ncăzuse pe ochi. După ce Felix se așeză pe bancă, Otilia desfăcu o cutie lată\ndin care scoase niște bastoane lungi de ciocolată. Întinse unul tânărului, dar\ncând acesta vru să-l ia cu mâna, ea-l trase înapoi, ducându-i-l de-a dreptul la\ngură. Luă și ea un baston, pe care începu să-l ronțăiască, înșirând în același\ntimp, pe masă, mănușile de piele, pe care se pregătea să le frece cu benzină.\n— Va să zică, ai să studiezi medicina? Domnul doctor Felix Sima! Sună\nfoarte frumos. Vreau s-ajungi un doctor mare, dar mare. Însă, apropo, Felix,\nfiindcă zici că te faci doctor, îmi bate inima grozav câteodată și-mi zvâcnesc\nvinele. Crezi că am ceva la inimă?… Ia-mi pulsul!\nȘi Otilia îi întinse o mână. Felix îi luă mașinal mâna rece și subțire, în\ncare nu băteau decât ușor vasele sanguine, și apoi îi dădu drumul încet, fără\nnici un verdict.\n— Am uitat, zise râzând Otilia, că încă nu te-ai înscris. Am devenit\nipohondră. Ce vrei? Când te-ntâlnești mereu cu Titi și cu unchiul Simion!\n— Cine-i Titi? Întrebă Felix.\n— Nu știi? Titi e băiatul lui Simion, pe care l-ai văzut aseară brodând, și\nal tantei Aglae. Ai să-l cunoști. Băiat bun, săracul, însă cam…\n— Cam?",
  "— În sfârșit, ai să-l cunoști, evită Otilia caracterizarea, făcându-i semn\ncu ochii să întindă mâinile spre a depăna o jurubiță de ibrișin. Dar de tanti\nAglae ce zici?\nFelix luă o atitudine neutră. Otilia oftă exagerat, dând ochii peste cap ca\no madonă de Carlo Dolci.\n— Of, doamne! Tanti Aglae are doi copii la care ține ca la ochii din cap:\nTiti și domnișoara pe care ai văzut-o aseară, Aurica. Să nu cumva să-i atingi\ncu ceva. Mai are o fată, care e măritată sau cam așa ceva. Am uitat să te\nîntreb: îți place Aurica?\nFelix făcu un gest evaziv.\n— Să te ferești de ea, că umblă să se mărite și se-ndrăgostește de cine-i\niese-n cale.\nOtilia sfârșise de depănat ibrișinul și acum repara degetele mănușilor,\nfredonând o romanță italiană.\n— Cine era domnul gras de aseară? Îndrăzni să întrebe Felix. Fata ridică\no privire indignată asupră-i.\n— Leonida Pascalopol gras? De ce e gras? Da, într-adevăr că e cam\ngras, recunoscu ea gânditoare, am să-i spun să slăbească.\n— Este tot un unchi? Se hazardă Felix cu jumătate gură. Otilia izbucni\nîntr-un râs cristalin.\n— Unchi? Ce bine ar fi! Nu e unchi, e un… Prieten al lui papa. Fiindcă\nfața tânărului se adumbrise puțin, Otilia începu să-i dea explicații volubile:\n— Nu știi ce om bun este Pascalopol și ce bogat e! Are o moșie imensă\nîn Bărăgan și cai de călărie. Mi-a făgăduit că-mi dă unul. Ah, și cum aș vrea\nsă am o trăsură luxoasă, cu doi cai frumoși! Este foarte chic! Dacă n-ar veni\nPascalopol, ne-am plictisi grozav, fiindcă papa e cam ursuz și nu-l prinzi\npe-acasă. Tu nu te plictisești niciodată? Eu, da! Oftă Otilia. Câteodată îmi\nvine sa țip, și atuncea mă răzbun pe pian. Știi că m-am înscris la\nConservator, dar nu sunt încă bine hotărâtă. Aș fi vrut sa urmez mai degrabă\nclasa de dramă. Dramă! Sa fiu actriță, să am admiratori. Mi-au spus însă că\nnu prea am glas sonor. Tu ce zici?\nOtilia se ridică în picioare pe banca din chioșc și, întinzând mâinile,\ndeclamă cavernos:\nVoi sunteți urmașii Romei, niște răi și niște fameni.\nDe sus, zărise pe Marina în bucătărie.\n— Marino, țipă ea de departe, ai fier de călcat?\n— Este, este, confirmă femeia, morocănos.",
  "În curând, Otilia călca în fața lui Felix, pe care nu-l elibera deloc din\ncaptivitate, rochia de tul, fluierând acum fragmente de șansonete de\nFragson. Terminând, își potrivi rochia pe deasupra, ca un șorț.\n— Cred c-o să-mi stea bine! Vrei s-o încercăm? Hai s-o încercăm.\nȘi Otilia luă iarăși pe Felix de mâini și-l târî în goană prin curte, și apoi,\nrăpăind pe scară în sus, până la odaia ei. Acolo, fără nici o jenă, își trase\npeste cap rochia ușoară de casă, rămânând într-un jupon prins de umeri cu\ndouă panglici, și îmbrăcă rochia albă de tul. Părea un fluture alb care mișcă\nușor din aripi. Ea făcu câțiva pași de menuet, fluierând o melodie, apoi,\nținându-și cu mâinile îndepărtate capetele rochiei, făcu o reverență adâncă\nîn fața lui Felix. Uitându-și de mărunțișurile din chioșc, Otilia se luă cu\nvorba și, în curând, ea și Felix ședeau pe marele divan în fața unui vraf de\nfotografii, albume și alte nimicuri, scoase de fată de prin sertare și aruncate\nacolo. Cu picioarele încrucișate turcește, Otilia explica orice lucru:\n— Ăsta ești tu, când erai mic! Și aici sunt eu!\nFelix privi cu mirare fotografia. Două doamne în rochii strânse la mijloc\nviolent, cu sânii încorsetați, ședeau cu demnitate pe două scaune rezemate\npe un fundal, reprezentând nori rostogoliți. De fiecare latură, câte un bărbat\nîn picioare se rezema de un ciubuc al unui scaun, cu câte un picior pus în\ncruce peste celălalt, într-o simetrie fotografică ridicolă. Un bărbat era ofițer,\nși în el Felix recunoscu pe tată-său, celălalt cu redingotă și pantaloni\numflați, fără dungă, era moș Costache. Doamnele țineau câte o mână pe\numerii a doi copii așezați în picioare între un bărbat și o femeie. Erau un\nbăiat și o fetiță, fiecare sprijinit pe câte un cerc mare. Felix îi privi\nnedumerit, neghicind bine identitatea lor.\n— Ia să te văd dacă ești perspicace! Zise Otilia. Care sunt eu, și care ești\ntu?\nFelix fu surprins să nu se recunoască în băiat, al cărui păr, de altfel, era\ndat peste urechi cu ajutorul unei panglici.\n— Asta ești tu, lămuri Otilia, arătând pe fată, și ăsta sunt eu, și puse\ndegetul pe băiat.\nÎntr-adevăr, fata cu părul lung, cam bălai, și cu rochie cu platcă, garnisită\ncu dantelă, avea trăsăturile lui, îndeosebi nasul drept.\nBizară fantezie a părinților, de care Felix își reaminti vag. Știa că\navusese părul lung, înnodat în panglici, până la vreo trei-patru ani, și că\npurtase adesea rochie.",
  "— Ce caraghios! Râse Otilia și se pregătea să facă cu un creion chimic\nmustăți ipostazei sale din fotografie.\n— De ce vrei s-o strici? Îi reproșă Felix. E o amintire.\n— Ah! Privi Otilia curios, și tu ești sentimental? Felix tăcu.\n— Nu știi că onorații noștri părinți aveau intenția să ne căsătorească? Ca\nla chinezi, mi se pare!\nCum Felix lăsase capul în jos încurcat, Otilia îl analiza foarte serios:\n— Tu n-ai nici o prietenă, n-ai iubit niciodată? Aha, înțeleg, interpretă ea\ntăcerea, domnul e timid sau discret.\nOtilia continuă sa frunzărească fotografiile, apoi recomandă călduros lui\nFelix fiecare din cărțile sale, punândui-le generos pe brațe, în sfârșit își\naduse aminte înspăimântată:\n— Vai, am uitat mașina de călcat! Să știi că s-a răcit, și am atâta treabă!\nȘi lăsând toate baltă, se repezi furtunos pe scări în jos. Curând, din curte,\nse auziră fredonările Otiliei.\nFelix își alese o carte, L'homme a l'oreille cassee de Ed. About, și coborî\nși el în grădină, așezându-se pe o bancă, unde începu să citească. Era\nplăcerea lui cea mare, pe care și-o satisfăcea cum putea, împrumutând cărți\nsau, când avea bani, cumpărând. În odaia pe care și-o păstrase în casa de pe\nstrada Lăpușneanu, avea de pe acum o mică bibliotecă. Citi astfel o bună\nbucată de vreme. Când își ridică capul din carte, Otilia dispăruse cu\nlucrurile și cântecele ei. Marina se îndrepta greoi spre casă, cu un vraf de\nfarfurii. Soarele era sus pe cer, totuși încă vreo oră nimic nu se-ntâmplă și\nFelix continuă lectura. Cu felul lui accelerat de a citi, înghițise trei sferturi\ndin volum, când poarta se deschise și apăru pe ea moș Costache, în haine\nalbe de dril și cu o panama pe cap, zgârcită de vechime și multe spălări. Era\nfoarte vesel, judecând după țuguierea groaselor buze, și ținea la subsuoară,\ncu mare grijă, un pachețel învelit în jurnal. Nu mult după aceea, Otilia strigă\ntare din casă pe Felix, poftindu-l la masă. Sufrageria, văzută ziua, era o\nîncăpere tot așa de înaltă ca toate odăile de jos, părând din cauza înălțimii\nîngustă, deși în realitate era destul de largă. Mobila era greoaie, de nuc, cu\nciubucuri fantastice și mari ca niște bombe, iar prin geamul bufetului se\nghicea o dezordine generală. Moș Costache, Otilia și Felix se așezară la trei\ndin laturile mesei și Marina începu să aducă la masă. Felix observă că\nmâncărurile erau prea abundente, parcă destinate unui număr mai mare de\npersoane, sau gătite cu voluptate, după o îndelungă foamete. Bătrânul\nmânca cu mare lăcomie, vârând capul în farfurie, în vreme ce Otilia gusta",
  "cu indiferență. Bucatele erau nu numai copioase, dar și numeroase, ceea ce\nnu miră deloc pe moș Costache, care mânca din toate. Alături de tacâmuri\nținea sub atentă supraveghere pachetul învelit în jurnal.\n— Otilia, dădu afară în sfârșit secretul mulțumirii sale bătrânul, mi-a dat\nPascalopol să-i plătesc chiria și, din greșeală, mi-a dat cu o sută de franci\nmai mult.\nFelix înțelese vag că moș Costache făcea lui Pascalopol unele\ncomisioane și se gândi și la oficiul de tutor al bătrânului. Cumula va să zică\ncâteva atribuțiuni de soiul acesta. Atunci își dădu seama că nu știa cu ce se\nocupă propriu-zis bătrânul. Otilia devenise palidă și scăpase furculița din\nmână.\n— Dar, papa, nu i-ai dat înapoi?\n— Ha! Făcu moș Costache, mirat ca de o ipoteză absurdă. Otilia aruncă\nșervetul și merse spre locul lui moș Costache, pe marginea scaunului căruia\nse așeză, înconjurând capul chel al bătrânului cu cele mai subtile mângâieri.\n— Papa dragă, dacă mă iubești, trebuie să-i înapoiezi banii! Cum ai\nputut face una ca asta? Papa dragă, scoate banii.\nȘi începu să vâre degetele prin buzunarele de la vestă ale bătrânului, ale\ncărui sprâncene erau lăsate în jos de o comică supărare, în vreme ce buzele\nrâdeau de gâdilitură. În fine, Otilia descoperi în fundul unui buzunar cinci\nmonede mici de aur, ce fură confiscate, spre ciuda lui moș Costache, care\ntotuși nu obiectă nimic și se puse să mănânce mai vârtos. Masa se sfârși\nînfr-o indispoziție generală, și Felix găsi nimerit să se strecoare tăcut în\nodaia lui, unde se așeză să termine lectura romanului lui Ed. About. Mai\ntârziu, cu o altă carte în mână, coborî în grădină și se așeză să citească în\nchioșc. Curtea era pustie, toți intraseră în casă și chiar Marina nu se zărea,\nceea ce da de bănuit că obișnuia să doarmă după-amiază.\nPe la orele șase, o trăsură cu doi cai albi, aceeași din sea ra precedentă,\nse opri în fața porții, și din ea coborî Pascalopol, îmbrăcat într-un costum\npepit, bine croit, cu ghetre albe, cu floare la butonieră și cu canotieră pe\ncap. Pascalopol deschise voios portița și ușa gotică de la intrare, stârnind\nschelălăitul prelung al clopoțelului. Glasul Otiliei răsună aproape\nnumaidecât și se auziră totodată tropotele furtunoase pe scară. Pascalopol\nintrase înăuntru, dar geamurile odăilor din curte fiind deschise, se auzeau de\nafară frânturi de convorbire. Otilia spunea lui Pascalopol să aștepte să-și\npună pălăria. Puțin după aceea, Otilia ieși pe ușă, urmată de Pascalopol și\nde bătrân, care-și freca mâinile foarte mulțumit. Otilia era îmbrăcată cu",
  "rochia de tul. Pe cap avea o mare pleureuse tivită cu dantelă, iar mâinile îi\nerau până la cot înmănușate. Avea și o umbrelă, de asemeni cu garnitură de\ndantelă. Ceea ce izbi pe Felix, care privea din chioșc, fu nu veselia volubilă\na Otiliei, cât satisfacția reținută a lui Pascalopol, care nu se clasa deloc\nprintre sentimentele paterne. Moș Costache ieși până în poartă. Otilia făcu\nun gest de adio cu mâna, și trăsura porni. Nu trecu mult și se strecură afară\npe poartă și bătrânul cu panamaua lui. Felix rămase singur, oarecum\nsurprins că nimeni nu-i notifică plecarea sau nu-l întreabă ce are de gând să\nfacă, așa cum era obișnuit acasă. Neavând cui cere învoirea de a pleca și el,\nse crezu îndatorat să rămână în grădină și continuă lectura. Mai spre seară,\nun factor poștal, mișcând cu mâna o scrisoare, strigă către el: „Domnișoara\nOtilia Mărculescu!” Felix se apropie cu nesiguranță.\n— Aici stă domnișoara Otilia Giurgiuveanu, zise el.\n— Eu am adus mereu aici la domnișoara Otilia Mărculescu, ripostă\nfactorul, sigur pe experiența lui.\nTocmai atunci veni Marina, care smulse scrisoarea din mâinile\nfactorului, aruncând o privire piezișă lui Felix. Acesta se retrase confuz în\nchioșcul lui, cu desăvârșire dezorientat. De ce Otilia, căci nu putea fi decât\nea, să se cheme Mărculescu, și nu Giurgiuveanu? Să nu fie fata lui Costache\ni se părea o imposibilitate, și ipoteza aceasta aproape nu-i străbătea mintea.\nOtilia îi zicea lui moș Costache „papa” și era legată, cum arătau fotografiile,\nde toate momentele familiei, semănând de altfel cu răposata ei mamă.\nNeobișnuit cu complicațiile familiale și aducându-și aminte de primirea\nciudată din seara trecută, Felix avu o clipă spaima de a nu fi greșit cu\nadevărat adresa și de a nu se afla cumva la alte persoane. Dar această\nexplicație senzațională, hrănită de amintirea lecturilor lui de romane\npolițiste, se spulberă repede în fața sentimentului realității. Pe moș\nCostache, pe Otilia, pe toți ceilalți îi recunoștea foarte bine, se afla, nici\nvorbă, în mijlocul familiei lui, puțin schimbată în fizionomia ei din cauza\ndepărtării și a vârstei. Felix descoperi și pe foile cărții, alături de nenumărați\n„Otilia”, „Tili”, câte un „Otilia Mărculescu”. Probabil, gândi el,\nGiurgiuveanu avea două nume, sau și-l schimbase pe cel vechi (această\noscilație era foarte obișnuită acum câteva decenii). Pe când însă se plimba\nprin grădină, ochii îi căzură pe un fragment de carte poștală, călcată în\npicioare, adusă de vânt de prin gunoaie. Pe ea se citea limpede: „Const.\nGiurgiuvenu”. Va să zică, pe moș Costache tot Giurgiuveanu îl chema.\nVârsta îi dădu lui Felix imboldul de a dezlega taina, însă deocamdată",
  "problema trebuia amânată, pe Marina neputând-o întreba fără a dovedi că\nnu-și cunoaște nici măcar rudele.\nAbia pe la orele nouă, trăsura cu cai albi reapăru în fața porții. De astă\ndată, în afară de Pascalopol și Otilia, pe bancheta din fața lor ședea ghemuit\nși moș Costache. Marina fu strigată să ia un morman de pachete din trăsură.\nPascalopol, găsind că e cald, propuse să meargă cu toții în chioșc, spre care\nse și îndreptă.\n— Aha, zise el afabil către Felix, dumneata erai aici? Cum merge? Nu\nieși nicăieri, nu te duci în oraș?\n— Să-l luăm și pe el cu trăsura! Strigă Otilia, care-și lepădase pălăria și\nmănușile.\n— Să-l luăm, firește, de ce nu? Consimți Pascalopol cu amabilitate, dar\npuțin contrariat. Apoi adăugă: Crezi că dumnealui o să-i facă plăcere să-și\npiardă vremea cu oameni de vârsta mea? Tinerii vor sa fie liberi.\nFelix găsi primejdios să ia o atitudine într-un fel sau într-altul, dar Otilia\nîși trecuse brațele subțiri în jurul gâtului lui Pascalopol.\n— Vai, ce prostii spui, dumneata om în vârstă! Lasă să-l luăm și pe el.\nPrin inima lui Felix trecu un fior de neplăcere nelămurită, însă\nPascalopol se arătă fericit și sărută printr-o aplecare a capului mâna Otiliei\nde pe umărul său drept. Marina aruncă o față de masă peste masa de tablă și\nîn curând se vădi conținutul pachetelor în care se aflau lucruri de mâncare\nfine, felii de pateu, brânzeturi fermentate, sticle de vin. Fu chemată, la\ncererea lui Pascalopol, și Aglae, care sosi pe o portiță dindărătul casei,\nînsoțită de Aurica și de Simion, cu broboada pe el și cu ghergheful în mână.\nLa lumina unei lămpi atârnate de grinda chioșcului, începu o cină\nimprovizată, la care fu invitat și Felix și la care se ilustrară prin lăcomie\nmoș Costache, Aglae și Simion. Otilia, ca de obicei, abia se atinse de\nmâncare. În schimb, bău cu sorbituri încete din vinul turnat de Pascalopol.\nO astfel de colațiune la ora mesei, într-o casă în care se gătise și în care\ngazda putea organiza o cină în regulă, miră pe Felix. Însă el începuse să se\nobișnuiască cu ciudățeniile locului.\nPe la orele zece, Pascalopol, Aglae, Aurica și Costache începură să joace\ncărți. Jucau pe bani, și Aglae se împrumutase din nou, prin trucul ei, de la\nPascalopol, totuși Felix avu impresiunea că cel puțin acesta din urmă nu\nședea acolo din patima jocului. Pascalopol era un om inteligent, prea stăpân\npe sine ca să se lase, din vițiu, ciugulit de toți. Era evident că el venea acolo\npentru cineva, desigur pentru Otilia, și că jocul de cărți era numai un",
  "pretext. Felix avea acest sentiment, pe care nu și-l explica bine, că legăturile\nlui de rudenie, oricât de îndepărtate, cu Otilia, și de veche intimitate îi\ndădeau dreptul să cenzureze purtările ei. Pascalopol nu-i era antipatic, dar\nvăditele lui atenții pentru Otilia i se păreau scandaloase. De la început\nghicise în Otilia o prietenă de vârsta lui, un factor feminin care-i lipsise. Că\no fată de optsprezece ani arăta atâta interes pentru un om în vârstă, asta i se\npărea ciudat. Mai curios era că ceilalți nu erau scandalizați. Dacă moș\nCostache părea de-a dreptul încântat și specula cu umilință această situație,\nAglae și Aurica nutreau în priviri invidia.\n— Vă plimbați mereu, zise la un moment dat Aurica, cu glas moale, pe\nnoi nu ne onorați niciodată…\n— Vai! Se disculpă patetic Pascalopol, dar fără să încurajeze vreo\ninterpretare precisă.\n— Ei, ce vrei tu, Aurelio? Interveni acră Aglae, dumnealui caută\ntemperament, îndrăzneală, cum au fetele de azi. Acum nu mai merge\nmodestia fetelor crescute cumsecade. Știi tu să pui picior peste picior și să\nte spânzuri de gâtul bărbaților?\nPascalopol făcu un gest de reproș cu ochii către Aglae, Costache răsuci o\nțigare, udând-o cu limba, cu o expresie de absență desăvârșită, iar Otilia,\ncare sta în spatele lui Pascalopol, se desprinse ușor și se așeză lângă bătrân.\n— Pascalopol, continuă Aglae cu vocea îngroșată, dumitale ți-ar trebui o\nfemeie blândă, nu prea tânără, care să te stimeze, nu o zănatică…\nMoșierul se încruntă, indispus, și căută o scăpare cu ochii înspre locul\nOtiliei, dar aceasta fugise. În curând se auziră din casă, pe fereastra\ndeschisă, undele picurate ale pianului. Otilia cânta Vals în do diez minor de\nChopin cu foarte multă delicatețe și cu o austeritate tehnică ce descoperea\npe eleva de Conservator. Pascalopol întoarse capul cu o mare satisfacție,\navând aerul a primi un omagiu personal. Aurelia rămase indiferentă, de-o\nindiferență făcută, Aglae însă dădu dovezi de impaciență, ca și când o\nmuscă ar fi supărat-o. În sfârșit izbucni, trântind o carte:\n— Grozav e de agasant pianul ăsta! (Apoi strigând:) Otilio! Dă-l încolo\nde pian, știi că mă enervează! (Mai încet, către ceilalți:) Ori știi să cânți, ori\nnu. Pianul cere talent… Didina cânta bine!\nJudecata era de o nedreptate scandaloasă și se vedea că nu vine decât din\nrăutate. Pascalopol încercă să îmblânzească situația.\n— Cocoană Aglae, azi ești rău dispusă. Domnișoara Otilia cântă\nminunat, e o artistă.",
  "Aurica lăsă capul în jos, strângându-și buzele între dinți.\n— Așa ești dumneata, galant, mai aruncă Aglae o înțepătură. Mai bine\nmi-ai spune ce să fac cu Titi, că sunt foarte supărată. L-a lăsat corigent iar…\nÎl persecută… Fiindcă el e timid, nu e îndrăzneț ca alții… A fost și bolnav.\nPoate cunoști pe cineva, să pună o vorbă bună la toamnă…\n— Punem, punem, cum să nu, se oferi Pascalopol, întotdeauna\nîndatoritor, dar eu zic ca până atuncea să-l prepare cineva, ca să fim mai\nsiguri.\nFelix ședea pe o bancă în apropierea chioșcului, în bătaia luminii,\nnehotărându-se să plece, câtă vreme Otilia se afla prin preajmă. Deodată\nauzi glasul fără densitate al Aurichii, voit persuasiv:\n— Putem să rugăm pe domnul Felix, mamă, cred că n-are să ne\nrefuze…!\n— Chiar că s-ar putea, dac-ar vrea dumnealui.\nFelix se învoi bucuros, și puțin după aceea, când i se păru mai priincios,\ndădu bună seara și se retrase. Când ajunse în geamlâcul de sus, care privea\nînspre grădină, văzu pe Otilia stând la o fereastră deschisă. Conversația de\njos și incidentul cu pianul o indispusese probabil, și acum se refugiase aici,\nfără să iasă din raza lui Pascalopol. Zărind pe Felix, Otilia îl chemă în\nșoaptă.\n— Ce faci? Vino aici!\nCând Felix se rezemă de canatul ferestrei, Otilia îi spuse tot încet:\n— Nu știi ce viperă este tanti Aglae asta! Uf!\nCa și când ar fi bănuit o inimiciție, Aglae, care-i zărise în treacăt sub\nsclipirile lunii, zise tare de jos:\n— Otilio, să-l aduci mâine pe dumnealui la noi!\n— Da, tanti, răspunse cu o miere teatrală Otilia, făcând o strâmbătură cu\nînțeles lui Felix, are să-i pară foarte bine lui Titi! Însă numaidecât adăugă\nîncet lui Felix:\n— Să vezi ce prost e!\nPascalopol imploră pe Otilia să se coboare. Aglae, ca să nu supere prea\nmult pe moșier, se asocie și ea, conciliantă:\n— Dar vino jos, Otilio, ce stai acolo?!\nOtilia făcu un semn de adio lui Felix, care intră în odaia lui și se culcă.\nTârziu de tot, când se trezi o clipă din somn, întunericul se subția\ncrepuscular și un cocoș cânta. Lui Felix i se păru că aude trosnitura ușii\ngotice de la intrare și, puțin după aceea, rostogolirea roților unei trăsuri.",
  "III\nÎn ziua următoare, Felix nu merse în casa Aglaei, fiindcă Marina aduse\nștirea că Simion e „rău”. Otilia lămuri lui Felix într-un chip foarte vag cum\nstau lucrurile, cu o discrețiune care se dovedi mai târziu felul ei propriu de a\nfi, afară de clipele de umoare sarcastică. Simion, omul așa de blând și\npărând chiar stupid, care broda, cu o broboadă în spate, avea din când în\ncând toane, considerate ca „păcatele lui”, și atunci „dezgropa morții”. Făcea\nscandal, și toată lumea din casă tăcea. Simion fusese în tinerețe alt om decât\ncel care se vedea, avusese o viață agitată, aventuri de dragoste, scandaluri.\n— În sfârșit, încheie Otilia scurta notiță biografică, ai să vezi tu mai\ntârziu!\nÎntr-o zi, când nici Otilia, nici bătrânul nu erau acasă, Aurica răsări în\nfața lui Felix.\n— Vrei să vii la noi? Întrebă ea pe Felix.\nLa lumina zilei, cu tot părul împletit în jurul capului, i se păru tânărului\nmai stridentă. Fața palidă și suptă îi era pudrată prea tare, și în toată făptura\nse recunoștea o intenție de imprudență cu atât mai stângace, cu cât fizicul ei\nera lipsit de orice atracție feminină. Felix consimți cu capul. Atuncea Aurica\nîl conduse spre fundul grădinii, deschise o portiță din stânga și pășiră în\ncurtea vecină, care era până la un punct asemănătoare cu cea de dincoace,\ncu deosebirea că tot pământul era împărțit în straturi de o exactitate și o\nsupra-decorație supărătoare. Apoi intrară într-o sală și de aci într-o odaie,\ncare trebuia să fie un soi de salon, în care se afla o sofa largă cu prea multe\nperne și un număr de fotolii de rips verde, de stil vechi și neprecis, cu\nbrațele de asemeni încărcate de perne. O curățenie și o ordine de sanatoriu\nînghețau totul, iar atmosfera era încărcată de un miros pătrunzător de ulei.\nProveniența mirosului era, precum văzu Felix, pe dată ce se așeză pe un\nfotoliu la invitația Aureliei, de la un număr incalculabil de tablouri în ulei,\npuse în rame grele bronzate, care acopereau aproape în întregime pereții\nanticamerei și ai salonului. Felix, care se aștepta sa fie chemat spre a face\ncunoștință cu Titi cel corigent, văzu că Aurica arăta predispozi-țiuni de a-l\ntrata ca pe un musafir al ei, propriu. Simțind parcă o obiecție, Aurica se\nscuză:\n— Titi s-a dus cu mama în oraș, să-și cumpere vopsele. Trebuie să\nsosească în curând.",
  "Urmă o clipă de tăcere, în care Felix căuta cu mintea un câmp de\nconvorbire. Însă Aurica avea unul dinainte.\n— Te simți bine la moș Costache?\nÎntrebarea era pusă într-un chip așa de compătimitor, încât includea și un\nrăspuns. Felix răspunse cu franchețe:\n— Mă simt foarte bine.\nAurica nu înregistră această declarație și-și continuă sentimentul ei,\npregătit dinainte.\n— Dumitale, cum ești fără părinți, ți-ar trebui o familie așezată, în care\nsă te simți ca acasă.\nLui Felix, căruia orice aluzie la faptul că era orfan îi era supărătoare ca o\numilire nedreaptă, i se păru curioasă insinuația domnișoarei cu bărbia\nascuțită.\n— La unchiul Costache sunt ca acasă, și domnișoara Otilia mi-este… ca\no soră.\nAurica boți puțin buzele și, după oarecare trecere de timp, spuse blând,\nlăsând a se înțelege numeroase laturi grave:\n— N-ar fi rea Otilia, dacă n-ar fi falsă. Cel puțin întrucât mă privește.\nFelix, rănit mai mult decât s-ar fi așteptat, minți cu vioiciune:\n— Mă mir că spuneți asta. Otilia are numai cuvinte bune despre\ndumneata.\nDomnișoara zâmbi cu neîncredere malițioasă și, lăsând capul în jos,\nvorbi ca și când ar fi fost silită de fapte să se destăinuie:\n— Vezi că… Se spun multe lucruri grozave despre purtările Otiliei… E\nde vină moș Costache, care o râzgâie. Așa sunt fetele fără căpătâi și fără\npărinți.\nSângele năvăli în obrajii tânărului. Indignarea se amesteca și cu temerea\nca insinuațiile domnișoarei să nu fie adevărate, după câte lucruri\nneobișnuite văzuse în câteva zile. Chipul Otiliei, care îi răsărea în minte, îi\nspunea însă că bârfeala era neîntemeiată. Surprins totuși că Aurica numea\npe Otilia fată fără căpătâi și fără părinți, se pregătea să cerceteze pe ascuțita\ndomnișoară, când se auziră pași gravi, și Simion apăru în pragul ușii. Privea\ncu ochi care vor să intre în vorbă, dar nu deschidea gura. Aurica făcu\nprezentările:\n— Îți prezint pe tata.\n— Tulea! Explodă deodată bătrânul și întinse o mână viguroasă.\nFiindcă Felix rămase consternat, neînțelegând sonurile, Aurica explică:",
  "— Tata se cheamă Tulea, Simion Tulea, nu știai?\n— I-ai arătat pernele mele? Întrebă preocupat Simion.\n— Tata lucrează de mult perne de etamină, ca să-și omoare timpul,\nexplică Aurica, face lucruri foarte frumoase. Tot ce vezi aici e făcut de el.\nTata și pictează.\nAurica luă una câte una pernele și le puse sub ochii lui Felix, în vreme\nce Simion le urmărea mișcările plin de o vizibilă mândrie. Broderiile erau\nfăcute cu foarte multă îndemânare, însă cam bătătoare la ochi și de un desen\nbanal. Felix fu purtat apoi prin fața tablourilor, care, precum i se spuse, erau\nopera lui Simion și a lui Titi. Simion avea numai câteva și începu să le arate\ncu degetul către Felix, căutându-i cu insistență aprobarea pe față.\n— Ce zici de ăsta, dar de ăsta?\nÎi povesti împrejurările în care le-a pictat pe fiecare și de unde-i venea\nideea. Picturile lui Simion și ale lui Titi, mai cu seamă ale acestuia din\nurmă, erau de o dexteritate indiscutabilă. Mâna știa să întindă bine culoarea,\ndesenul era îngrijit, și în chiar diformitățile unor portrete se simțea vocația\nunor mâini de probabili artiști. Nu erau în nici un caz picturile stridente care\nse confecționează prin pensionatele de fete. Cu toate acestea, atât în forma,\ncât și în cantitatea picturilor se vădea un ridicol, la început inexplicabil.\nGrație comentariilor lui Simion și unui examen mai atent, taina fu lămurită.\nNici un tablou nu era original. Toate copiau cărți poștale ilustrate, clișee de\nprin cărți de calitatea cea mai proastă uneori și mai puerilă, și un ochi expert\nar fi descoperit și cauza unor stranii efecte de stângăcie. Desene în peniță\nneagră erau tratate de cei doi artiști în ulei de două tonuri, negru și alb,\npastelul sau acuarela de asemenea erau imitate servil în culori grase. Ochiul\npictorului avea o însușire înnăscută de a combina armonios liniile și\nculorile, dar inteligența lui nu putea să discearnă în nici un fel rațiunea\nstructurii modelului și să interpreteze din nou. Petele rumene din obrajii\nunei fetițe zugrăvite, probabil în acuarelă, deveniseră, în ulei, prin\nneînțelegerea procesului real de difuziune a luminii, niște lacuri de rubin\nfără nici o legătură cu restul, dar de o țesătură coloristică nu lipsită de\ngrație. Felix ocoli pereții celor două odăi cu bizarele colecțiuni și se arătă,\ndin politețe, foarte încântat, spre mândria tuturor. Între timp își făcuse\napariția în anticameră un alt Simion, tânăr și mai slab. O clipă făcu\nmișcarea, văzând un străin, de a se strecura îndărăt pe ușă, dar Aurica merse\ndupă el și-l aduse înapoi, făcând noi prezentări:\n— Iată-l și pe fratele meu Titi, cred c-o să vă împrieteniți.",
  "Titi Tulea părea și era într-adevăr mai în vârstă decât Felix, cu câțiva ani.\nO ușoară mustață și bărbia despicată în două, în care câteva tuleie mai lungi\nschițau barbișonul lui Simion, îi dădeau un aer matur, care făcea din\nuniforma școlară un adevărat veșmânt militar. Era un tânăr blând și cu\nînfățișare modestă, care plăcu numaidecât lui Felix, gata să pună la îndoială\ntemeinicia judecății Otiliei. Titi, foarte respectuos față de Felix, cu toată\ndeosebirea de vârstă, îi arătă culorile pe care le cumpărase, îi destăinui\nplanurile de lucru, scoțând un pachet de ilustrate englezești și altele cu\ntrandafiri și fructe, semnate Klein. Voia să le trateze pe toate în ulei. Toate\nacestea erau spuse cu o pasiune ordonată, calmă. Felix îl întrebă de ce nu\npicta după natură, dar Titi rămase nedumerit de această propunere, al cărei\nsens nu păru să-l înțeleagă, explicând că nu-i place să zugrăvească decât\ndupă modele. Felix îi vorbi de talentul lui și de interesul de a-i da o\nîndrumare originală. Titi strânse din sprâncene și reveni la detaliile lui.\nVocabularul lui Felix îl supăra în chip vădit. Titi îl întrebă apoi cum a\ncălătorit, unde a făcut liceul și începu să-i povestească întâmplări din\nșcoală, să-i facă portretul profesorilor într-un stil naiv, dar comunicativ. Îi\nspuse fără înconjur că a rămas repetent de câteva ori și corigent, punând\ntotul pe socoteala absurdității profesorilor și a programului. Felix îl întrebă\nasupra cărților citite și, trăit în atmosfera de la Iași, mai informată, îi ceru\nopiniunea asupra unor scriitori moderni care colaborau la noua revistă Viața\nromânească. Titi rămase cam indispus de aceste întrebări, mărturisind că nu\nare timp de citit și că lectura îi dă dureri de cap, că totuși, dacă i s-ar\nprocura „o carte frumoasă”, ar încerca s-o citească. Felix îi făgădui una.\nAurica lămuri lui Titi scopul venirii lui Felix:\n— Titi, domnul Felix s-a oferit să-ți ajute să te prepari pentru corigență.\nTiti aprobă supus din cap, fără să arate nici o repulsie de a primi\nîndrumări de la cineva mai tânăr decât el, însă când Felix se arătă gata să\nînceapă prepararea, îl rugă să amâne pentru după-amiază ședința, acum\nnesimțindu-se bine dispus. Aurica privea cu mare afecțiune pe acest vlăjgan\nmolatic și crezu de cuviință să dea lui Felix această explicație:\n— El e foarte debil, și mama nu vrea ca el să se obosească prea mult.\nDestul își bate capul cu pictura.\nSimion aprobă din cap.\n— Ei, strigă Otilia din mijlocul sofalei, unde, șezând turcește, cosea\nceva, când Felix trecu prin fața ușii deschise a odăii ei, spune-mi drept, cum\nm-a ponegrit Aurica? Am auzit că te-a chemat în lipsa mea!",
  "Felix se opri lingă ușă, încurcat.\n— Intră înăuntru, vino aci lângă mine.\nȘi Otilia își strânse puțin picioarele subțiri, ca și când Felix ar fi trebuit\nsă se așeze alături în aceeași poziție.\n— Desigur că ți-a spus că sunt zăpăcită!\n— Mai rău! Mărturisi Felix.\nOtilia ridică ochii puțin cam palidă și puse o mână pe brațul tânărului.\n— Și tu, Felix, crezi?\n— Nu! Răspunse acesta după un scurt examen de conștiință.\n— Dar ce ți-a spus? Desigur, prostii despre Pascalopol! Felix tăcu puțin,\napoi, hotărându-se, întrebă:\n— Aș vrea să știu, pentru ce îți vin scrisori pe numele Otilia\nMărculescu? Eu te-am numit totdeauna Giurgiuveanu!\nOtilia examină serioasă pe Felix.\n— Va să zică, asta era! Ți-a spus că sunt o străină!\n— Tu, o străină! Nu înțeleg. Însă m-a supărat că ți-a zis fată fără căpătâi\nși fără părinți. Dar tu ai părinți…\nOtilia împunse cu acul lucrul, oarecum agasată.\n— Ei, da, tanti Aglae și cu Aurica nu pot să mă sufere fiindcă le e teamă\ncă au să piardă moștenirea… Aurica își închipuie că o să se mărite spunând\ncă are un unchi bogat… O pocită… Papa, vezi tu, nu mi-e tată bun… Mama\na mai fost căsătorită înainte, și când a luat pe papa, eu eram de câțiva ani…\nPrivește! Uite pe mama și pe tatăl meu adevărat. (Și Otilia întinse lui Felix\no fotografie puțin ruptă, în care o Otilie din alte vremuri, însă cu privirile\nblânde, în rochie cu panier și cu un mare zuluf căzut peste umăr ținea de\nbraț un bărbat gras, și el cu ochii Otiliei.) Dar papa mă iubește, și apoi… E\nîndatorat să aibă grijă de mine, fiindcă mama i-a dat o mulțime de bani, fără\nnici un act, pe care papa i-a vârât în afacerile lui… Dacă nu murea pe\nneașteptate mama, ar fi fost altfel… Papa voia să mă adopteze… Și acum ar\nvoi, însă nu-l lasă tanti Aglae… În sfârșit, mizerii care cred că-ți sunt\nindiferente.\nȘi Otilia oftă, dând un final umoristic gestului.\n— Nu-mi sunt indiferente, spuse Felix încet. Mărturisirea Otiliei explica\nacum misterul numelui, dar aducea un element neplăcut. Moș Costache nu\nera așadar tatăl fetei. Familiaritatea Otiliei cu el, satisfacția lui nu făceau\nparte din sentimentele nesuspectabile. Felix urî și pe Pascalopol și, deși\nstima lui pentru Otilia creștea pe măsura conviețuirii lui cu ea în aceeași",
  "casă, vorbele Aurichii îi răsunau în urechi: „se spun multe lucruri\ngrozave…”\n— Felix, încercă Otilia să deplaseze convorbirea, ce-ai făcut cu Titi?\n— L-am văzut numai, și a rămas să începem după-amiază. Mi s-a părut\nun băiat de treabă, deși cam moale.\n— N-am zis altfel, confirmă Otilia.\n— I-am făgăduit să-i dau o carte de citit. Acum n-am niciuna la mine.\nÎmi dai voie să aleg de la tine? Mă tem numai că pe ale tale le cunoaște.\nOtilia râse neîncrezătoare.\n— Ți-a spus Titi că vrea să citească? Mă mir! Poți să iei câte poftești, te\nasigur că n-a citit niciuna, și să-mi spui și mie efectele pedagogiei tale!\nDupă-amiază, Felix alese o ediție ilustrată din La chartreuse de Parme și\nmerse la Titi. Acesta îl aștepta în grădină. De acolo intrară în casă, însă,\ncând treceau prin sală, Titi făcu semn lui Felix să meargă mai încet, fiindcă\nSimion dormea (cu cămașă, ca peste noapte, afla mai târziu Felix). Ajunși în\nodaie, Titi trase cutia lată a unei mari mese, în care Felix zări cărți,\ncreioane, pachete de ilustrate, puse într-o ordine militară. Toate cărțile și\ncaietele erau învelite cu o grijă meticuloasă și semnate caligrafic pe un\nportativ tras ușor cu creionul. Văzând admirația lui Felix, Titi se crezu dator\nsă-i arate și alte dovezi de industrie. Avea albume în care copia cu o\ncaligrafie armonioasă fel de fel de poezii cu inițiale figurate și colorate.\nLegătura și cartonarea albumelor erau opera lui. În loc să-și cumpere hârtie\nde muzică, inventase un pieptene cu cinci picioare de creion cu care linia\nhârtia velină simplă. Își făcuse o cutie pentru păstrat desenele din carton\nlipit cu îngrijire cu o hârtie cafenie și apoi ornamentat în peniță cu fluturări\ngotice. Manualul de limba latină îl imitase pe de-a întregul, fabricând\nlegătura, cartonajul, reproducând desenele și scriind caligrafic textul.\nLa întrebarea lui Felix dacă făcea asta ca să economisească banii pentru\ncumpărarea cărților, Titi spuse că nu, dar „că-i plăcea” așa. Avea și o vioară,\npe care i-o cumpărase tanti Aglae, dar nu putea să cânte decât câteva linii de\nexercițiu elementar. Mai mult decât muzica propriu-zisă îl pasionase\ncolectarea materialului. Își făcuse un album de muzică, în care copiase tot\nce-i picase în mână: arii populare, romanțe italiene, fragmente de operă\npentru partea cântărețului solist, cântece populare nemțești.\n— Când ai ceva frumos, zise Titi lui Felix, te rog să-mi dai să copiez.\n— Am putea să facem împreună duete, când îmi voi aduce vioara de la\nIași și notele, am caietele lui Mazas, propuse Felix.",
  "— Nu acum, refuză hotărât Titi, acum mă exercitez cântând lucruri\nușoare și după ureche. Mai târziu, peste câțiva ani! (Avea douăzeci și doi de\nani.)\nFelix avu în gând o clipă intenția de a-i demonstra că metoda e greșită,\ndar se stăpâni spre a nu părea pedant. Întrebându-l în ce putea să-i fie de\nfolos, Titi ceru să i se arate la limba latină. Voia numai traducerea, și anume,\nsă i se spună cuvânt cu cuvânt în românește, pentru a-l scrie deasupra\ntextului. Orice sugerare a unei alte metode fu respinsă, și Felix trebui să-i\ndicteze, privind cartea pe deasupra umărului lui, în vreme ce el scria atent\ntraducerea, făcând să i se repete câte o vorbă. După o jumătate de oră, Titi\ndeclară că s-a plictisit și că-l doare capul și nici măcar nu arăta dorința de a\nurma numaidecât a doua zi, spunând pur și simplu:\n— Să lăsăm pe altă dată.\nFelix se ridică să plece, și atunci își aduse aminte de romanul lui\nStendhal, pe care-l lăsase în colțul mesei. I-l întinse lui Titi, întrebându-l\ndacă l-a citit. Acesta negă cu capul, luând cartea ca pe un album de preț și\nrăsfoind-o atent cu degetele ușor apropiate de muchia filelor. Privea mai cu\nseamă desenele.\nTrecură câteva zile în care Felix se sfii să se ducă la Aglae nechemat. În\nacest timp ieșise de câteva ori în oraș, luase unele informații cu privire la\nuniversitate și colindase anti-căriile așezate pe cheiul Dâmboviței. La\nînceput, ceruse voie lui moș Costache să iasă, obișnuit cu normele\ninternatului, însă bătrânul, surprins de această cerere, îi spuse că poate să\nlipsească și ziua, și noaptea… Chiar și noaptea. La această expresie, clipi\ndin ochi cu o complicitate pe care Felix n-o pricepu tocmai bine. Într-o zi,\nAglae, la o ședință de joc de cărți, apelă din nou la el:\n— Tinere, văd că nu mai vii pe la noi să-l ajuți pe Titi al meu. Poți să vii\nneinvitat, Titi e puțin cam lăsător, trebuie îndemnat.\nFelix vizită dar din nou pe Titi, care îl primi cu bonomia lui placidă și-l\nîntrebă, ca să nu trădeze de la început scopul didactic al vizitei, dacă a citit\nLa chartreuse de Parme. Atunci Titi scoase din cutie cartea, pe care Felix n-\no recunoscu la început, fiindcă era îmbrăcată, cu îngrijire, în hârtie albastră.\nO mulțime de zăloage chibzuite de hârtie arătau locuri de interes. Taina lor\nse lămuri repede.\n— Mi-au plăcut mult desenele și am copiat câteva!\nȘi Titi scoase de la sfârșitul volumului un pachet de hârtii pătrate, pe\ncare desenase cu acuarelă vreo douăzeci de ilustrații.",
  "— Dar romanul te-a interesat, nu-i așa?\n— N-am avut vreme să-l citesc, spuse calm Titi, înapoindu-i definitiv\ncartea, altă dată poate ți-o cer!\nFelix își aminti vorbele ironice ale Otiliei și începu să se încredințeze că\nele porneau nu din răutate, ci dintr-o lungă experiență. Fiindcă Titi povestea\ntot soiul de mărunțișuri din viața zilnică sau cea școlară, fără să acuze vreo\nintenție la studiu, Felix îi mărturisi că era însărcinat de Aglae să-i dea\nconcursul. Titi admise doar să i se mai dicteze traducerea unei scurte bucăți.\nColaborarea nu dură însă mult, și Titi, devenind deodată palid, se ridică în\npicioare, cu mâna dreaptă în sus și capul plecat pe spate, și zise speriat:\n— Îmi curge sânge din nas!\nÎntr-adevăr, un fir de arnici roșu se prelingea pe șanțul adânc al buzei de\nsus. Cum hemoragia nu se oprea și Titi făcuse o figură de teroare, Felix\ndeschise ușa și ieși în sală. Atrasă de zgomot, Aglae veni și, informată de\nFelix, irupse zgomotoasă în odaie.\n— Iar ai hemoragie, drăguță, se văită ea, să-ți dau vată. Scotocind prin\ncasă, veni cu un tampon mare de vată, pe care îl vârî în nara lui Titi,\npunându-i în același timp o mână pe frunte.\n— Asta este numai din pricina oboselii, bombăni ea. Mai dă-o în plata\ndomnului de carte, că n-am să te fac filosof. Cine citește prea mult, se\nscrântește.\nAceste cuvinte fură spuse cu o umoare acră, ce părea intenționată și care\njigni pe Felix, fiindcă Aglae avea aerul să învinovățească pe Felix de\nsurmenarea lui Titi, deși ea însăși îl chemase. Din acea zi, Felix încetă iarăși\nde a se mai duce pe la Titi, până ce într-o zi Aglae îl îmbie din nou:\n— Domnule Felix, mai ocupă-te puțin de Titi al meu, am văzut că ai\nrăbdare.\nFelix mergea acum foarte des pe la Titi, cu care se familiarizase, dar nu-l\nîndemna la lucru decât când acesta însuși îl solicita, ceea ce se petrecea\nfoarte rar. Titi era un tânăr foarte de treabă, dar de un caracter bizar. Îi\nplăcea să povestească lui Felix tot ce i se întâmplase peste zi, tot ce zărise\npe stradă, subiectul desenelor pe care le văzuse. Dacă venea din oraș, Aglae\nîl întreba ce observase pe Calea Victoriei, și Titi, docil, nara față de toți ceea\nce văzuse. Când însă Felix încerca să discute cu el vreo problemă, Titi se\narăta rezistent și încruntat, iar Aglae, dacă era de față, privea pe Felix cu\ndușmănie, ca pe un atentator la creierul fiului ei. Tot ce spunea Titi era\nsorbit de Aglae și Aurica și aprobat muțește de Simion.",
  "— Titi, propunea Aglae, ia povestește-ne tu cum ați copiat la istorie.\nAtunci tânărul de douăzeci și doi de ani începea să depene istoria\nnaivității profesorului de istorie, pe care-l descria cu destul umor, înșelat de\nun grup de școlari isteți, care, știindu-i ticurile, făcuseră de acasă atâtea teze\ncâte subiecte li se puteau da cu probabilitate. Aglae râdea cu mult haz și\nprivea matern pe Titi. Felix chema adesea la plimbare în oraș pe Titi, și\nîntâia oară acesta urmă cu docilitate itinerariul tovarășului. A doua oară însă\nrefuză cu încăpățânare să treacă prin anumite locuri, preferând, de pildă, să\nstea împietrit o oră întreagă pe marginea lacului din Cișmigiu spre a asculta\nbanalul repertoriu pe care-l cânta muzica militară. Întors acasă, raporta\nfamiliei tot ce văzuse în decursul plimbării și comunica lista pieselor\ncântate, reproducându-le vocal, când nu le știa titlul. Căuta apoi cu orice\nchip să-și procure „notele”, spre a le copia în albumul său. Erau însă zile în\ncare Titi refuza cu îndărătnicie orice propunere de deplasare, sub cuvânt că-\ni este urât. Atuncea ședea pe o bancă, ascuțind cu atenție creioanele\ncolorate, tăcând cu desăvârșire. Aceste crize de apatie erau aprobate de\nAglae ca dovezi de cumințenie, și când Felix invita pe Titi la plimbare și\nacesta refuza sub cuvânt că-i este urât, Aglae sărea:\n— Unde să se ducă băiatul, să bată ulițele ca toți pierde-vară? Să stea\nacasă!\nTiti mai avea și altă ciudățenie. Uneori, plictisit deodată de convorbire\nsau de prezența oamenilor, spunea:\n— Mă duc să mă legăn!\nAtunci se așeza cu spatele pe muchia unei mese sau a unei sobe și, cu\nmâinile împreunate în modul catolic, se legăna neîncetat de la dreapta la\nstânga și invers. Alteori se așeza întins pe spate și, cu mâinile la fel\nîmpreunate, pe canapea sau pe pat, se clătina într-o parte și-ntr-alta.\nInsatisfacție în copilăria joasă, sau amintire prea profundă a acestei\ncopilării? Felix nu-și putea explica. Pentru Aglae și ceilalți, purtarea lui Titi\npărea foarte firească, și însăși Aglae își îndemna fiul, câteodată:\n— Dacă te-ai plictisit, du-te și te leagănă!\nÎntr-altă zi, Felix găsi pe Titi așezat pe o bancă, cu o mână în dreptul\ninimii și aplecat cu bustul peste pântece, ca și când ar fi fost chinuit de o\nmare durere lăuntrică. Fața îi era tânguitoare, iar Aglae și Aurica ședeau\nîngrijorate în juru-i, îmbărbătându-l:\n— Dar n-ai nimic, omul lui Dumnezeu, de unde ți-a mai venit și asta?",
  "— Așa spui dumneata, se căina Titi, dar eu știu că sufăr de inimă. Uite,\nmă doare aici.\n— Unde te doare? Fleacuri! Făcea Aglae, expertă, punând mâna pe locul\narătat de Titi.\n— Și tata suferă de inimă. Familia noastră toată a suferit.\n— Ăsta ți-a vârât în cap prostiile, arătă Aglae cu dispreț către Simion.\nEl, bolnav de inimă! Mănâncă toată ziua ca un trântor. Poate ai citit mult –\narză-l-ar focul de citit – și ți s-a pus un junghi.\nAmândouă femeile fricționară pe posacul tânăr cu alcool camforat pe la\ntâmple și pe piept, și hipocondriacul începu să se lase convins. Titi redeveni\ndin nou comunicativ și asiduu la industriile lui. Totuși, într-altă zi declară la\ntoți, dezolat și cu un zâmbet amar în colțul gurii – efect al unei lecturi\nîntâmplătoare de cărți de chiromanție – că el n-avea să trăiască mult, fiindcă\nlinia vieții îi era scurtă și n-avea decât un inel în jurul pulsului. A fost de\ntrebuință ca Aglae și Aurica să-i arate că și ele aveau liniile în chestiune\nfoarte rău conformate și că totuși trăiau. Încrederea lui Titi în chiromanție fu\nzdruncinată și buna dispoziție reveni.\nDacă Titi era afabil, dar reținut, Aurica, dimpotrivă, arăta față de Felix\ndin ce în ce mai multă familiaritate. În fiece zi după orele cinci, Aurica se\nîmbrăca pretențios în bluze albe și foi negre, minuțios plisate, și se pudra pe\nfață în chip bătător la ochi, carminându-și prea tare pomeții slabi ai\nobrajilor, ceea ce în acea epocă se socotea încă scandalos. Mergea pe Calea\nVictoriei străbătând mereu cu repeziciune și cu repetiție același itinerariu,\ncare cuprindea circular amândouă trotuarele. Ea spera în acest chip o\naventură, care însă întârzia să se întâmple. O singură dată, un elev de școală\nmilitară, indus în eroare de ținuta ei, se luă după ea și o urmări până acasă.\nAurica năvăli în curte în culmea agitației și spuse Aglaei:\n— Maman, maman, vine un ofițer.\nOfițerul însă, intimidat de ținuta onestă a casei și de lipsa de atracții\nsigure, după câteva plimbări prin fața imobilului, dispăru. În acea seară,\nAurica nu veni la masă și se închise în odaia ei. Aurica avea despre bărbați\no concepție mistică, în care și impertinențele deveneau calități. Simpla\nprezență a unui bărbat, mai cu seamă tânăr și necăsătorit, o emoționa.\n— Maman, vine Pascalopol!… Maman, trece Filipescu!\nA fi acostată de un individ mai bine îmbrăcat pe drum nu i se părea\nnecuviincios. Nu răspundea, firește, dar iuțea pașii, cu o mare surpriză pe\nfață, în așteptarea unei asiduități mai flagrante. Aurica vorbea despre",
  "căsătorie cu un interes tehnic, ca și când ar fi fost unicul scop serios în\nviață. O căsătorie, oricât de banală, i se părea pentru o fată „un noroc”. Se\ninforma despre toate nunțile cunoscuților, mergea la toate, măcar în tinda\nbisericii, cerceta pe eroină înainte și după eveniment și arăta în fața\nbărbatului respectivei recente mirese o stimă pierdută. Colecționa beteală de\nla nunți și consulta cărturăresele cu frenezie.\n— Închipuie-ți, maman, ce noroc, a luat-o fără nici o zestre, spunea\ncâteodată ea despre vreo prietenă.\n— Lasă, că-ți ajută Dumnezeu și ție, o consola Aglae, că tu ai tot ce-ți\ntrebuie, numai fii și tu mai înfiptă, fiindcă azi îți iau înainte zăpăcite de-\nastea tinere!\nȘi Aglae arătă cu capul, dușmănos, spre curtea Otiliei.\nOdată, trecând pe Calea Victoriei, Aurica se întâlni cu Felix și-l invită\nnumaidecât să o întovărășească în circuitul ei. Ba chiar îl rugă, la un\nmoment dat, să-i dea brațul, fiindcă nu se cădea, spunea ea, să zică lumea că\nmerge cu un bărbat străin. Felix cerceta acum strada cu multă\ncircumspecție, ca să n-o mai întâlnească, însă într-altă zi fu iarăși prins și\ntrebui să ocolească de câteva ori Calea Victoriei, agățat de brațul Aurichii,\nca un câine de un lanț scurt. O trăsură luxoasă trecu pe lângă ei, și o mână le\nfăcu un mic semn.\nAbia după ce trăsura era departe, Felix își dădu seama că era Otilia,\nîmpreună cu Pascalopol. Aurica spuse cu glas invidios:\n— Ai văzut? Pascalopol o plimbă în fiecare zi și-i dă fel de fel de\ncadouri. Ce noroc! Ce-o fi văzând Pascalopol la Otilia?\nFelix rămase încruntat, mai mult de informațiile asupra raporturilor\ndintre cei doi. Aurica înțelese altfel.\n— Oare crezi că Otilia poate să placă cuiva? Felix se dezmetici.\n— Mi se pare că ești nedreaptă, domnișoară. Otilia e foarte frumoasă, și\napoi e cultă, talentată.\n— Crezi? Se îndoi Aurica.\n— Și apoi, de ce bănuiești numaidecât, pipăi Felix situația, că între\ndomnul Pascalopol și Otilia ar fi vreo legătură? Domnul Pascalopol e\nsingur, fără copii…\nAurica râse malițioasă.\n— Cum se cunoaște că n-ai experiență! Otilia e șireată, caută numai\nbărbați în vârstă, bogați. Numai de-ar lua-o în căsătorie… Însă nu cred să\nfie Pascalopol așa lipsit de gust. Dumneata ce zici?",
  "Felix arătă prin tăcere că nu are nici o opinie în privința asta.\nVăzând că Felix o evită pe stradă, nemaitrecând pe Calea Victoriei sau\nneieșind decât când se încredința că nu a părăsit casa, Aurica începu să\ninvite pe Felix la ea, chemându-l personal, sub felurite pretexte, chiar sub\nochii celorlalți. Aglae nu se arăta potrivnică acestor manevre, ba chiar le\najuta prin priviri galeșe față de Felix sau prin dispariția la vremea oportună.\nÎncepuse a nu-l mai primi în salonul cu picturi, ci, sub pretextul de a-i arăta\nceva special, îl chema în odaia ei de dormit și-l punea să stea în apropiere\nde ea. Aurichii îi intră în cap, de la o vreme, că Felix era lipsit în casa lui\nmoș Costache de plăcerile gastronomice ale unei bune gospodării.\n— Eu mă întreb cum poți să stai, se înduioșa Aurica, Otilia nu știe\nnimic, iar Marina e o leneșă.\nAurica întrebă odată pe Felix dacă îi place plăcinta cu cireșe. Nebănuind\nnimic sub această întrebare banală, tânărul răspunse afirmativ. A doua zi era\ntras cu mister în odaia Aurichii, unde pe o măsuță se afla o tipsie încărcată\ncu prăjituri. Aurica sili pe Felix să mănânce, fiind sigură că-i face plăcere.\nDupă plăcintă urmă în altă zi dulceață de coacăze. Felix începuse să audă cu\ngroază glasul molatic al Aurichii, și odată fugi pe poartă repede în oraș,\ncând simți că se ivește Aurica prin fund. Ca să nu-și greșească ținta, aceasta\nîncepu să vină chiar în timpul mesei și să-l tragă cu insistență pe la sfârșitul\nei. Când, într-o astfel de manevră, Felix făcu o încercare de rezistență,\nagățându-se cu privirile de Otilia, care era de față, Otilia, pufnind discret de\nrâs, agravă situația.\n— Du-te, Felix, n-o refuza, Aurelia este tare în prăjituri.\n— Te rog foarte mult, insinuă tenacea Aurică lui Felix, să nu vii\nniciodată prin față, ci numai pe portiță. Știi, reputația, dumneata ești\ncavaler, poți să-mi faci rău.\nCu alt prilej, insinuația fu adâncită într-un fel care înspăimântă pe Felix.\n— Situația noastră e foarte grea, se văită Aurica, nu știi cu cine vorbești.\nNoi, domnișoarele, suntem slabe, nu putem refuza „avansurile”, dar apoi,\ndacă lucrurile nu merg mai departe, rămânem compromise. Am avut o\nprietenă care primea „avansuri” de la un tânăr pe care-l credea sincer. L-a\nadmis în casă, în odaia ei, în văzul părinților și cunoscuților, și apoi tânărul\nn-a fost parolist. Lumea e rea, vorbește, de aceea e bine ca un bărbat să\nspună de la început ce intenții are.\nFelix tăcu câteva clipe, într-atât aluzia părea îndreptată către el, apoi,\ndevenind hotărât din cauza primejdiei, zise:",
  "— Domnișoară Aurica, ceea ce spui trebuie sa fie adevărat, deși eu nu\nam experiență. Dar eu cred că personal nu pot să-ți aduc nici un neajuns,\nfiindcă nimeni nu se va gândi că un tânăr ca mine, care abia acum intră la\nuniversitate, urmărește să se căsătorească.\n— De ce nu? Zise Aurica, galbenă și cu oarecare ațâțare de reproș în\nglas. Știu mulți tineri studenți care, spre a putea urma studiile, se însoară.\nCând este și zestre…\n— Ai făcut bine, în orice caz, că mi-ai atras atenția; fiindcă altfel ți-aș fi\nfăcut rău fără să-mi dau seama. Dumneata m-ai chemat. N-am să mai viu…\n— Ba eu te rog sa vii, domnule Felix, în definitiv, ce ne pasă nouă de\nlume, înclinațiile se nasc cu încetul.\n— Dar eu, se bâlbâi Felix, n-am nici o încli… N-am nici o vină!\nȘi se strecură pe ușă afară, bolborosind câteva scuze confuze.\n— Otilio, ai avut dreptate, se mărturisi Felix, Aurica a înțeles greșit\nvizitele mele. Cum s-o fac sa mă lase în pace?\n— Aurica nu se lasă cu una, cu două, spuse Otilia; în tot cazul, cum nu\ncred că ai de gând s-o iei de nevastă, îți va păstra o ură eternă.\nTot Otilia îi comunică mai târziu că Aurica s-a plâns lui moș Costache că\nel, Felix, n-a fost cavaler cu ea, că i-a dat brațul în văzul tuturor pe stradă și\na intrat de atâtea ori în odaia ei, inducând-o în eroare că ar avea intenții\nserioase. Moș Costache i-a explicat răbdător, cu multă terminologie\nspecială, că Felix e deocamdată minor și, ca atare, încă iresponsabil.",
  "IV\nCu timpul, Felix se obișnui în casa lui moș Costache, în care începu să\nse simtă bine. Deplina libertate de care se bucura în aceasta casă, în care\nfiecare făcea ce poftea, fără să întrebe pe celălalt, și care contrasta cu\nrigoarea vieții lui de până acum, pria caracterului său singuratic. Totuși, un\nsimț de disciplină înnăscut ferea pe Felix de excese. Libertatea îi risipise\ntimiditatea și-i dăduse sentimentul valorii lui personale. Lipsa lui de legături\nfamiliale mai afectuoase, deferența ușor compătimitoare cu care-l\nînconjurau toți fiindcă era orfan dezvoltase firea lui ambițioasă. Aștepta cu\nnerăbdare să se deschidă universitatea, pentru a se pune cu aprindere pe\nmuncă, voind să-și facă o cariera solidă, cât mai curând. Numără lunile\npână la majorat, tăind pe un calendar săptămânile trecute și făcând de pe\nacum planuri asupra viitorului. Îi trebuiau bani să-și cumpere cărți și unele\nlucruri de îmbrăcăminte și, după câteva codiri, merse într-o zi la moș\nCostache și-i ceru.\n— Ha! Holbă ochii bătrânul, întârziind răspunsul. Apoi, bâlbâindu-se,\nspuse că n-are, apoi că n-a mai rămas nimic din venitul anului în curs, în\nsfârșit, că venitul e mai mic decât ar fi trebuit și că nu știe cum are s-o\nscoată. De ce nu dai lecții particulare, ca să câștigi? Insinuă el confidențial.\nÎți faci treburile și-mi dai și mie pentru îmbunătățirea pensiunii.\nFelix nu îndrăzni să obiecteze nimic și nici după aceea nu crezu că se\ncade să întrebe pe moș Costache câtă era propriu-zis averea lui\nadministrată. Îi era rușine de Otilia. Însă făcu unele socoteli aproximative,\nadunând chiriile ce se luau de pe prăvălii și apartamente, socotite la o sumă\npotrivită (avea informații vagi), și văzu că i s-ar cuveni pe lună câteva sute\nde lei, din care și-ar fi putut plăti cu prisosință pensiunea, cu oricâte\ncheltuieli suplimentare. Lecții n-ar fi voit să dea, ca să poată studia în toată\nvoia. Otilia, văzându-l abătut, îl descusu și nu-l lăsă până nu află pricina\nsupărării.\n— Așa e papa, se indignă și ea, nu trebuie să te superi, trebuie să știi\ncum să-l iei. Lasă-mă pe mine.\nÎntr-adevăr, puțin după această convorbire, Otilia îl luă pe moș Costache\nde braț și, plină de gingășii, îl duse în casă „să-i spună ceva”. Întrevederea\nfu lungă și Felix însuși putu să audă mormăiturile bătrânului și implorările\nascuțite ale Otiliei. Otilia ieși însă posomorâtă și nu dădu lui Felix nici o",
  "explicație. A doua zi dimineață, Felix o văzu ieșind în oraș îmbrăcată cu o\nrochie nouă de dantelă. Fata îl chemă și-i spuse șoptind:\n— Fii liniștit, că aranjez eu! Acum mă duc puțin în oraș. La întoarcere\nOtilia chemă pe Felix deoparte și-i dădu trei sute de lei.\n— Dar te rog mult să nu-i spui nimic lui papa!\n— Nu ți i-a dat el?\n— Ba da, ba da, nici vorbă! Fii cuminte și fă așa cum îți spun eu… Îți\nexplic altă dată.\nOtilia deveni pentru Felix, încetul cu încetul, adevărata stăpână a casei,\ncăreia îi încredința toate dezideratele lui, evitând pe moș Costache,\ntotdeauna voit bâlbâit și gata să se strecoare printre degete. Dar mai încerca\nfață de ea o atracție care deveni din ce în ce mai tiranică. Noaptea, chipul\nOtiliei îl urmărea în tot timpul, cu temerea totodată de a nu-l pierde. Simțea\no ciudată nevoie a prezenței fetei, și adesea nu putea dormi. Din grădina de\njos, când se adunau seara obișnuiții partidei de tabinet, auzea aproape numai\nglasul Otiliei. Când fata urca vijelios scările sau când îi vorbea, avea\ntresărituri. Avu impulsiunea de multe ori să-i sărute mâna. De câte ori Otilia\nieșea în grădină, Felix, nerăbdător, căuta un pretext de-a ieși și el, și îl găsea\nîn dorința de a citi jos. Otilia era de o familiaritate, de o lipsă de jenă care îl\ntulburau; din păcate însă nu avusese el însuși prilejul de a se apropia mai\nmult de ea, fiindcă fata lipsea mai toată ziua de acasă, iar când venea, era\nînconjurată de toți ceilalți. Familiaritatea Otiliei avea o nuanță protectoare,\nca pentru o ființă inofensivă de care nu te temi. Neputând sta cu Otilia,\nFelix ședea cu lucrurile ei. Îi plăcea parfumul nedefinit pe care-l lăsa ea\nmultă vreme după trecerea ei, dezordinea grațioasă din care reconstituia\nmișcările ei, semnăturile, lucrurile uitate prin cărți. Odată, Otilia îl trimise\npe Felix sus, să-i aducă un degetar. Tânărul găsi în odaie o amestecătură\ncomică. Un pantof era în pat, pe o carte deschisă, pus probabil ca să nu se\nînchidă volumul legat prea dur. Covorul era semănat cu note muzicale,\nrăsfirate nebunește, spre a găsi în pripă ceva. În cutia în care trebuia să\ncaute degetarul, erau aruncate laolaltă ace, batiste subțiri, cărți de vizită,\nbucăți de ciocolată mușcate cu dinții. Felix se simți mai aproape de Otilia\naici în odaie, decât lângă fata însăși. Otilia îi dădea din când în când mici\nînsărcinări, când pleca în oraș, pe care începuse a le aștepta cu nerăbdare și\na le provoca. Nu scăpa uneori de reproșuri amicale.\n— Felix, panglica e prea deschisă, nu ești tare în nuanțe.\n— Mă duc s-o schimb.",
  "— Aș! O dau lui Titi să mi-o zugrăvească, și, dacă nu plouă, merge. Să\nvezi ce încântat e!\nÎntr-adevăr, Titi lua panglica foarte serios și, cu devotament, o trata în\nacuarelă, expunând-o puțin la soare. Lui Felix, aceste servicii i s-ar fi părut\no concurență neleală, dacă Otilia n-ar fi privit pe Titi cu ironie. În schimb,\nOtilia răsplătea pe Felix cu gingășii neprevăzute. Îi aducea din oraș fel de\nfel de mărunțișuri, fie măcar o bomboană. Odată îi dărui o cravată. Într-o zi,\nFelix se auzi strigat nerăbdător de glasul Otiliei.\n— Felix, Felix, vino mai repede, că mă grăbesc!\nVăzu pe Otilia în trăsura cu doi cai albi, care era închi-riată de\nPascalopol, și ședea oricând la îndemâna ei, agitând un pachețel cu mâna.\nFelix alergă intrigat și descoperi că fata avea în mână un pachet de ciocolată\nfină.\n— Rupe din el… Nu tot… Nu tot!\nApoi Otilia începu să ronțăie cealaltă jumătate și porni iar cu trăsura.\nOtilia amesteca o seriozitate rece, blazată cu cele mai teribile copilării.\nÎntr-o zi îmbrăca păpuși, în alta mustra pe moș Costache că se murdărește\npe haine cu scrum de țigară și-l scutura întorcându-l în toate chipurile, ca pe\nun copil, spre râsul de plăcere al aceluia. Altă dată Otilia fu nemulțumită de\ngospodăria Marinei și, punându-și un șorț înainte, se așeză serios pe treabă,\ncerând concursul lui Felix. Dar se plictisi curând. Din ușă văzuse strălucirea\nierbii grase din fundul grădinii și avu o dorință.\n— Vai, Felix, parcă e la țară! Aș vrea să merg cu picioarele goale prin\niarbă! Și numaidecât aruncându-și pantofii din picioare și trăgându-și jos\nciorapii, pe care-i părăsi în bucătărie, alergă în grădină.\nMarina făcu spre Felix un mic semn, cu înțelesul că Otilia nu-i în\ndeplinătatea facultăților mintale. Otilia uită după aceea de gospodărie și\nîncepu să cânte nebunește la pian.\nFata se interesa de aproape de activitatea lui Felix, îi scruta mereu\nintențiile, îi aducea cărți și, când nu le avea ea însăși, mergea nu se știe pe\nunde și le împrumuta.\n— Vezi tu, zicea ea cu o comică maternitate, eu mi-am pus în gând să\nscot din tine un om ilustru. Asta o să-i facă mult sânge rău tantei Aglae. Însă\ntrebuie să m-asculți.\nPascalopol venea mereu, cu foarte rare lipsuri, primit de toți cu o atenție\nnesfârșită. Familiaritatea Otiliei față de el, care nu depășea de altfel stilul ei\ngeneral, îl indispunea din ce în ce mai mult pe Felix. Pascalopol trata pe",
  "tânăr, la început, cu politețe rezervată, aruncându-i câte o vorbă, câte o\nprivire fugară. Cu trecerea zilelor, căpătase probabil convingerea\ninofensivității lui Felix și începu să-l privească prietenos și chiar patern.\nAuzind în treacăt că Felix ar dori să citească un anume volum de Anatole\nFrance, i-l aduse pe neașteptate. Felix fu surprins, dar Otilia copleși pe\nPascalopol cu calinerii, așezată pe marginea scaunului lui și scuturându-i\nhaina de impurități inexistente.\n— Ce gentil ești dumneata, domnule Pascalopol, vezi, de aceea te iubesc\neu!\nVorbele acestea le spuse cu atâta copilărie, că nu avură nici un sens\nerotic, dar Pascalopol fu mulțumit și învălui și pe Otilia, și pe Felix în\nprivirea lui satisfăcută. De acum încolo Pascalopol se interesa foarte serios\nde Felix, ședea cu el de vorbă în așteptarea Otiliei și îi aducea din când în\ncând cărți.\n— Pascalopol, de ce nu te-nsori? Zise într-o ședință de tabinet Aglae. Aș\nfi curioasă să văd ce harababură de holtei este la dumneata acasă!\n— Te poftesc să vezi, cocoană Aglae, dar te asigur că e mai multă\ndisciplină ca la atâtea femei.\nAurica deschise ochii mari, ca și când invitația o cuprindea și pe ea;\nAglae, care urmărise altceva, bătu în retragere:\n— La vârsta mea, nu mă mai privește cum trăiești dumneata. Să meargă\naltele mai tinere.\n— Merg eu! Sări Otilia.\n— Te rog! O imploră Pascalopol, mai mult din ochi. Aurica deveni\nacută:\n— O domnișoară singură la un cavaler nu prea e frumos!\n— Vine și Felix! Corectă Otilia.\n— Mâine trimit trăsura să vă ia.\nAstfel se făcu că într-o după-amiaza, Felix și Otilia, așezați în larga\ntrăsură, străbăteau Calea Victoriei de la capătul dinspre Dâmbovița până în\napropiere de Biserica Albă. Aci se coborâră în fața unei clădiri cam fumurii,\nnumai cu două caturi, dar înalte, în gangul căreia intrară. Otilia i se păru lui\nFelix orientată. Suiră pe o scară cu balustrada de fier forjat și se opriră în\nfața unei uși mari de la etajul I, pe care o mică tăbliță de email arăta numele\nsimplu: Leonida Pascalopol. Casa, azi ștearsă față de noua arhitectură a\ncapitalei, înfățișa atunci ultimul confort. Ferestrele și încăperile erau înalte,\nușile largi și cu frontoane de lemn bogat ornamentate, tavanurile decorate",
  "cu stucuri. Pereții erau tapetați cu hârtie dungată, și de tavan atârnau lămpi\nelectrice cu abajururi plisate. În anticamera apartamentelor se vedeau chiar\npicturi murale alegorice, cam convenționale și reci, dar de factură îngrijită.\nLa capetele scării vegheau doi copii de marmură, tociți și lucioși ca de\nceară. Otilia sună apăsat soneria electrică. Se auziră pași grăbiți și grei, și\nPascalopol însuși deschise ușa, îmbrăcat într-un halat larg de mătase fină,\nlegat la mijloc cu un mare cordon, pomădat și parfumat cu profuziune. Un\nfecior cu vesta dungată aștepta cuviincios îndărătul lui. Pascalopol îi făcu\nun semn, și acesta dispăru, în vreme ce el însuși conducea pe tinerii oaspeți\nprin apartamentul lui. Interiorul i se păru lui Felix cu mult mai rafinat decât\nși-ar fi putut închipui, cunoscând numai omul, așa de rezervat și\nconvențional. În loc de dormitor, avea o sofa joasă enormă, care ocupa o\nporțiune din odaie. Un mare chilim vechi, de bună calitate, în culori dulci\nde otavă, o acoperea. Peretele din fund era învelit într-un vast cașmir de\ncare atârnau arme vechi: iatagane, pistoale cu mânere sidefate, o tolbă cu\nsăgeți exotice. Pe o măsuță turcească, o mare tipsie de aramă ținea în mijloc\nun ibric oriental. Din tavan, deasupra sofalei, în dreptul marginii ei\nexterioare, atârnau nenumărate candele de argint de mărimi deosebite.\nCâteva scaune în X, încrustate cu sidef, erau risipite de-a lungul pereților pe\ncare atârnau câteva mici picturi de priveliști de pe Bosfor. Biroul avea o\nmasă simplă de stejar, încheiată însă rustic, cu ajutorul unor pene de lemn.\nPe ea se aflau un teanc de registre și, la un capăt, o mare mașină de scris,\n„Yost”. Pe pereți se vedeau tablouri alese cu gust, o copie veche după\nSalvator Rosa, reprezentând un peisaj marin napolitan, un Grigorescu\nautentic, o culă de Juan Alpar și alte câteva tablouri, centrate în jurul unui\nportret mare al unui tânăr student de universitate germană, în uniformă de\nasociație goliardică, măsliniu la față, cu trăsături fine și ascuțite.\n— Aici ești dumneata, nu-i așa? Întrebă Otilia pe Pascalopol, ca și când\nmai văzuse tabloul și altă dată.\n— Da, eu sunt… pe când eram student la Bonn. Tabloul mi l-a făcut un\nprieten italian pe care l-am cunoscut acolo. Am și alte lucruri de el la moșie,\nunde l-am invitat odată.\n— Vrei să vezi moșia? Întrebă Otilia pe Felix într-un fel care întări\nacestuia o bănuială.\nÎnțelegând numaidecât aluzia Otiliei, Pascalopol le arătă un album mare\ncu fotografii. Erau fotografii ale conacului (într-un vast stil românesc, cu\npridvor și boltă), a unui lac, a unor vite și cai de rasă, a grajdurilor, a",
  "câinilor de vânătoare și a altor elemente de inventar, cu inscripțiile\ntrebuitoare, arătând o mare avere și o mare grijă. La sfârșit însă se aflau un\nroi de mici fotografii format vizit, cafenii, cu figuri de persoane și cu\ninscripții grecești și franțuzești indicând ca proveniență Stambulul și Atena.\n— Sunt rude de-ale mele, lămuri Pascalopol pe tinerii privitori, am în\nmine puțin sânge grecesc. Dar să vă arăt alte lucruri care vă interesează mai\nmult.\nPe întinderea unui întreg perete, încălecând chiar ușa, se vedea un sistem\nde dulapuri fin intarsiate, închise peste tot. Păreau depozite elegante de acte.\nPascalopol deschise câteva uși, descoperind rafturi înțesate cu cărți. Erau\nacolo volume franțuzești, nemțești, chiar și englezești, multe tratând\nchestiuni serioase și de specialitate agronomică, medicină veterinară,\neconomie politică. Erau și opere istorice și filologice și foarte multă\nliteratură. Felix privi cu aviditate rafturile, lucru ce părea a încânta pe\nPascalopol. Otilia pretinse cărți:\n— Mi-ai făgăduit că-mi dai câteva romane nemțești.\n— Te rog! Se ruga după obiceiul său Pascalopol, cu mâinile împreunate\nla piept, și era gata să-i scoată un morman de volume. Însă Otilia îl opri,\nrăzgândindu-se deocamdată și oferindu-se să vină în altă zi. Pe un raft,\nFelix zări și un flaut, desfăcut în două fragmente.\n— Cântați din flaut? Întrebă el.\n— Câteodată, în ceasurile mele bune. Sunt și eu un fel de boem.\nPascalopol îi rugă să se așeze puțin, până la pregătirea ceaiului, și începu\nsă dea, mai mult pentru Felix, câteva informații autobiografice, văzându-l\ncam surprins. Moștenise de la părinți o mare moșie și fusese destinat să facă\nstudii fără nici o utilitate practică. Fusese în Germania doi ani student în\nlitere, apoi renunțase și se înscrisese la Drept la Paris. Se plimbase prin mai\ntoată Europa și fusese și căsătorit, înainte de a-și sfârși studiile, cu o femeie\nde care se despărțise sau rămăsese văduv (nu spunea limpede lucrurile).\n— Și era frumoasă soția dumitale? Strigă Otilia din dormitor, unde\nfugise pe nesimțite, scotocind, și unde sărea acum tare pe sofa, ca să-i\nîncerce elasticitatea.\n— Era foarte frumoasă, firește, nu ca dumneata, dar nu ne-am putut\nînțelege.\n— Bietul Pascalopol! Compătimi Otilia, uitând pe „domnul”. Murindu-i\ntatăl și trebuind să îngrijească de mamă și de moșie, Pascalopol renunțase la\nstudii și se întorsese la moșie, unde-l chema datoria.",
  "— Însă când am răgaz, citesc și cultiv și eu muzele în felul meu și mai\nales mă bucur văzând pe cei tineri.\nDin dormitor se auzeau răbufnituri de sertare și fredonări extravagante.\n— Apropo, domnișoară Otilia, strigă Pascalopol, ce faci cu\nConservatorul?\n— Frumoase cămăși ai, răspunse Otilia, între două măsuri.\n— Domnișoara Otilia, mărturisi Pascalopol lui Felix, e o mare\nștrengăriță.\nFeciorul, care se părea a fi un om de la moșie, mai isteț, îmbrăcat în\nlivrea, îi chemă la ceai, și Felix avu și în sufragerie prilejul să-și dea seama\ncă modestul Pascalopol din strada Antim era acasă la el un om foarte\nsubțire. În locul obișnuitei garnituri, moșierul strânsese mobile de felurite\nstiluri și vechimi, bine armonizate, printre care un fel de armoar sculptat în\nstilul Renașterii și pe care, zicea gazda, l-a cumpărat în Normandia. Pe\ndulapuri, în cuiere țărănești, se îngrămădeau ulcele ardelenești și poterie\noccidentală, printre care câteva tipsii perugine de la începutul secolului al\nXVI-lea. Ceaiul însuși fu servit în cești de porțelan subțire japonez.\nPascalopol scoase dintr-un dulap un bocal de farmacie italiană din secolul al\nXVIII-lea și-l dădu tinerilor să-l miroase. Era ceai fin oriental, pe care-l\ncăpăta pe cale particulară.\n— Eu știu că dumneata vrei și bomboane, ca copiii mici, observă râzând\nPascalopol și împinse în dreptul Otiliei un alt bocal farmaceutic.\nPurtările blânde ale moșierului, epicureismul lui de om cult încântau pe\nFelix și-i dădeau ascunse năzuinți. Prin contrast, îi răsărea în minte figura\nspână a lui moș Costache, care lipea mereu cu buza lui groasă țigări\nnoduroase și arunca scrumul peste tot. Înțelegea foarte bine admirația\nOtiliei pentru Pascalopol, însă îl întuneca fiecare simptom al unei\nfamiliarități mai strânse între fată și moșier.\n— Am cunoscut pe tatăl dumitale, pe bietul Iosif! Vorbi Pascalopol lui\nFelix. Semăna puțin cu dumneata. Ce zici, domnișoară Otilia? (Otilia sărise\nde pe scaun și întorcea blidurile de artă pe toate fețele.) Era un om foarte\ncumsecade, și mai ales muncitor și ambițios. Ar fi ajuns un doctor celebru,\ndacă împrejurările nu l-ar fi aruncat acolo unde n-avea destul teren de\nactivitate. Biata dumitale mamă a fost o femeie bolnavă toată viața. Vezi\ndumneata, domnule Felix, venim în lume cu gânduri mari, facem sforțări,\ndar când să înfăptuim, o datorie neprevăzută față de ai noștri ne împiedică.\nAtunci nu ne mai rămâne decât să dăm cale liberă altora și, dacă se poate,",
  "să-i ajutăm. Un astfel de ratat sunt și eu, însă vreau ca aspirațiile mele de\nnatură artistică să se realizeze în domnișoara Otilia. Dar unde este\ndomnișoara Otilia?\nÎntr-adevăr, Otilia dispăruse în odaia vecină. Pascalopol se duse după ea.\nSe auziră deodată râsetele zgomotoase ale celor doi și Otilia apăru, urmată\nde moșier, cu un șal turcesc pe umeri.\n— Te rog să mă crezi, îi spunea Pascalopol deloc supărat de aceste\nștrengării, că-ți stă admirabil. Pot să îndrăznesc să ți-l ofer?\nOtilia îl rugă să se apropie de ea și-i suflă ceva la ureche. Pascalopol\naprobă încântat. Felix însă fu iarăși jenat, ca de o complicitate a celor doi\nîmpotrivă-i.\nÎn sfârșit, Otilia se hotărî să plece. Despărțirea era de altfel provizorie,\nfiindcă Pascalopol își propunea să vină seara târziu, ca de obicei, la moș\nCostache.\n— În curând am să merg la moșie, zise din ușă Pascalopol, aș dori să vii\ns-o vezi. Ar putea să vină și domnul Felix.\n— Vai, ce bine-mi pare! Se exaltă Otilia, bătând din palme, și lui Felix i\nse păru că, apropiindu-se de moșier, îl sărutase ușor pe obraz. Însă tânărul,\nspre a nu împiedica aceste familiarități, se coborâse mai repede pe scară.\n— Pascalopol, îi mărturisi Otilia lui Felix, care sta sumbru, în vreme ce\ntrăsura aluneca în trapul cailor, este un bărbat chic. Și ce singur e, săracul!\nA doua zi, stând turcește pe sofaua ei, Otilia vorbea lui Felix, pe mâinile\ncăruia petrecuse o jumătate de ibrișin:\n— Mi se pare că nu-ți place Pascalopol. De ce?\n— Nu am nimic cu el. Însă…\n— Însă?\n— Mă întreb dacă nu greșești arătând atâta familiaritate unui om în\nvârstă. El ar putea să interpreteze asta altfel.\nOtilia râse, fără maliție.\n— Ai început să vorbești ca Aurica. Pascalopol e un om de lume, care-\nmi place. E așa de bun!\n— Poate te iubește!\n— Posibil! Dar pe tine ce te privește? N-ai vrea să am un bărbat ca\nPascalopol?\nFelix tăcu îmbufnat.\n— Felix, îl compătimi Otilia, ești un mare prost; vezi că-mi încurci\nfirele. Poate că Pascalopol ar vrea să mă adopte. N-ar fi chic? Otilia",
  "Pascalopol! Ah, ce mult mi-ar plăcea să am trăsură!\nSeara, Pascalopol veni iarăși. Aurica, schimbându-și obiectivul, vestea\npe toți că aduce prăjituri făcute de mâna ei. Otilia fu de o veselie nebună și\nstătu tot timpul la spatele lui Pascalopol, șoptindu-i la ureche și așezându-se\npe scaunul lui, spre ciuda cruntă a Aglaei și Aurichii. Lui Felix i se păru din\nnou că, pe când Otilia pleca puțin capul înspre obrazul lui Pascalopol,\nacesta și-l apropia de al său, într-un gest de voluptate tactilă. Felix plecă\nneobservat și se ascunse în odaia lui, fără a mai aștepta prăjiturile Aurichii.\nSuindu-se în pat, îmbrăcat și citind o carte, adormise cu lampa aprinsă. Îl\ntreziră bătăi ușoare în ușă, după miezul nopții.\n— Te-ai culcat? Eu sunt, Otilia. Felix se repezi la ușă.\n— De ce-ai plecat, îl mustră Otilia, de ce faci astfel de gesturi?\nPrăjiturile Aurichii erau foarte bune. E singura ei calitate!\nOtilia ținea în mână o farfurie cu prăjituri.\n— Uite, ți-am adus și ție!\nȘi, întinzându-i farfuria prin întredeschizătura ușii, fugi repede spre\ncamera ei.\nAflându-se într-o dimineață pe Calea Victoriei, unde privea în vitrina\nunei librării, Felix zări pe partea opusă pe Otilia. Mergea grăbită în direcția\nMinisterului de Finanțe. O bănuială se ivi pe dată în mintea tânărului: Otilia\nse duce la Pascalopol. O ispită, mai tare decât el, îl îndemnă s-o urmărească.\nOtilia înainta mereu, trecând de Ateneu, apropiindu-se de Biserica Albă și\ntraversând chiar pe partea casei lui Pascalopol. Dar nu se opri în nici un fel,\nnici nu privi măcar spre casă, ci cu același pas merse mai departe și intră în\nmagazinul unei modiste. Felix se rușină de ipotezele lui și, renunțând la\nurmărire, se întoarse înapoi. Trei sferturi de oră mai târziu, în apropierea\nTeatrului Național, un braț subțire se strecura pe lângă al său. Întoarse capul\nși se găsi lângă Otilia.\n— Aseară, Pascalopol mi-a spus că în curând ne va chema la moșie!\nCum o să merg, dacă tu nu poți să-l suferi? Oare puțină afecțiune pentru un\nom trebuie numaidecât suspectată? Ce-mi pasă ce zice lumea care mă vede\ncu tine la braț? Și cu toate astea, cu tine e ceva mai grav decât cu\nPascalopol, care poate să pară tată-meu. Pascalopol e un om de mare\ncaracter, care a fost foarte bun cu mine… Odată îți voi spune mai multe. Ei,\nacum vii la țară?\n— Vin, zise Felix.",
  "Seara, Felix simți nevoia de a mărturisi cuiva noua încredere în Otilia,\nsentimentele profunde care îl mistuiau în legătură cu ea. Neavând însă pe\nnimeni, deschise un caiet gol și scrise pe el: „Trebuie să stimez totdeauna pe\nOtilia și să am încredere în ea”.",
  "V\nPe la începutul lunii august, după-amiază, Marina aduse de alături vestea\ncă a venit Olimpia cu Stănică. Otilia informă pe Felix:\n— Asta este cealaltă fată a tantei Aglae, și Stănică e bărbatu-său…\nBărbat e un fel de a vorbi, nici nu sunt căsătoriți. Și ce vrea? Întrebă ea pe\nMarina.\n— A născut copilul, și acum încearcă din nou, poate or îndupleca pe\nbătrân.\n— Să vezi ce scandal are să fie! Se bucură Otilia. Moș Simion nu\nconsimte să dea fetei nici un fel de zestre, are fel de fel de gărgăuni în cap,\niar Stănică, după ce a scos-o pe Olimpia din casă, nu vrea în ruptul capului\nsă se cunune. Aș dori s-o vezi pe Olimpia… Sunt amândoi o pereche\nsenzațională.\n— Vor să vină aici mai pe seară, așa mi-a spus cocoana Aglae, dădu\nMarina un supliment de informații, când o veni și domnul Pascalopol. Zice\ncă așa poate se rușinează bătrânul de el. Acum stau ascunși în odaie la\ndomnișoara Aurica.\n— Ce rost are, își dădu Felix cu părerea, să fie amestecat Pascalopol în\nafacerile astea? Nu se supără?\n— Aș! Nu-l cunoști pe Pascalopol. E de o răbdare nemaipomenită, și\nmai cu seamă îi place să fie consultat. E politicos cu tanti Aglae și cu toți,\nnumai ca să aibă sentimentul că se află într-o familie. N-are pe nimeni.\nÎntr-adevăr, mai târziu, când toți erau strânși în salon (afară plouase) și\nSimion își broda perna în semiîntuneric, ușa se deschise, și un bărbat și o\nfemeie, tineri amândoi, apărură. Aglae și Aurica întoarseră capul, simulând\nsurpriza.\n— Olimpia! Tu ești? Exclamă Aglae cu o solicitudine în care voia să\npună totuși o ușoară supărare.\nOlimpia se lăsă sărutată de Aglae pe amândoi obrajii, în vreme ce mâna\nacesteia era sărutată cu un respect afectat de Stănică. Cei doi salutară pe\ntoți, și de departe și pe Simion, care se mulțumi numai să mormăie, fără să\nscoată capul din gherghef. Pascalopol se înclinase ceremonios în fața\nOlimpiei.\n— Sărut mâinile, doamnă Rațiu! Și-i duse vârful degetelor la gură.\nOlimpia semăna în chip izbitor cu Simion și cu Titi, având bărbia\ndespicată la fel, în două, în chip supărător pentru o femeie. Era măslinie la",
  "față și cam planturoasă, și câțiva peri îi conturau o ușoară mustață.\nSprâncenele, ca și la Titi, erau îmbinate viguros deasupra nasului. Stănică,\nîn schimb, era roșu la față, fără sa fie propriu-zis gras, de o sănătate\nagresivă, contrastând cu părul lui mare și negru, foarte creț și cu mustața în\nchip de muscă. Un guler tare și înalt ținea o cravată înfoiată ca o lavalieră.\nVenise îmbrăcat într-un costum de soie-ecrue deschis și Felix fusese izbit,\nde la început, de lărgimea hainei și de ridicola dimensiune a canotierei de\npaie, care abia îi cuprindea părul. Stănică vorbea sonor, rotund, cu gest\nartistic și declamator, iar Olimpia, moale, sentențios și cu o mare\nconvicțiune.\nAglae deschise focul:\n— Ar trebui să fiu supărată pe voi, Olimpio. Niciodată nu s-a întâmplat\nîn familia noastră asemenea rușine. Trebuia să vă gândiți bine înainte de a\nface pasul ăsta. Stați împreună de un an, aveți copil și trăiți ca păgânii. Să\nnu vrei tu, Stănică, să faci cununia!\n— În fața lui Dumnezeu, declamă clamoros Stănică, suntem uniți pe\nvecie. Numai moartea ne va despărți.\nÎn vreme ce Aglae vorbea, moș Costache o privea țintă, însușindu-și cu\nfizionomia toată atitudinea ei reprobatoare. Când însă luă cuvântul Stănică,\nochii îi fură atrași ca de un magnet în direcția acestuia și acum bătrânul se\nexalta mult de ideea uniunii libere.\n— Stănică, declară solemn Olimpia, nu-și poate lua sarcina unei familii\nfără să aibă capital, ceva, cât de cât.\n— Ce e al vostru e pus deoparte, făgădui Aglae. Olimpia strâmbă din\nnas:\n— Până atunci trebuie să trăim, avem greutăți. Stănică aleargă toată\nziua, săracul, azi nu prea merge avocatura. I-a promis cineva o slujbă, dar\npână acum…\nStănică aruncă tuturor o privire mândră, măgulit că era astfel compătimit\nde Olimpia.\n— Poate o să vrea domnul Pascalopol, zise Aglae, să încerce să-ți\ngăsească ceva, cum are dumnealui relații…\nSimion, Aurica, Olimpia și Stănică întoarseră automat capul spre\nPascalopol, ca și cum din partea lui venea o propunere precisă. Acesta zise\nsimplu:\n— Am să-ncerc!",
  "— Oricum ar fi, eu nu înțeleg să fiu nedreptățită, continuă Olimpia. Sunt\ncea mai mare din surori și nu-mi dați ce mi se cuvine.\n— Eu mă gândesc la viitorul ei, la viitorul copilului nostru, tună Stănică.\nPentru mine nu vreau nimic, decât pe ea!\n— Simion este de vină în toată afacerea asta, aruncă Aglae o privire\nmânioasă spre bătrânul cu broboadă, care lucra mereu ca și când n-ar fi\nauzit nimic, nu vrea, și nu vrea. Dacă vă punea casa pe numele vostru de la\nînceput, n-aveam atâta supărare! Lui să-i vorbești și cu el să vă descurcați.\n— Mamă, interveni Olimpia cam cu supărare, dacă nu vrea tata, eu nu\npot să-l fac să mă iubească în silă, puteai să ne dai dumneata, din partea\ndumitale.\nAglae se încruntă, iar Aurica privi cu dușmănie la Olimpia.\n— Ba asta nu, dragă! Am pe Aurica, pe care trebuie s-o mărit, și pe Titi;\nnu pot să-i las pe drumuri. Tu trebuia să ai răbdare până o scoteam la un fel\ncu păcătosul ăsta.\nSimion ridică numai capul, și buzele îi tremurau cu intenția parcă de a\nspune ceva, dar tăcu. Moș Costache, înfricoșat de a trebui să ia vreo\natitudine, lăsase capul adânc spre cheseaua cu tutun. Atunci Pascalopol luă\ncuvântul împăciuitor:\n— Nu e bine să mergeți prea departe. Lucrurile se pot aranja. Ce zici,\ndomnule Simion?\nSimion avu o tresăritură, apoi spuse repede:\n— Nu e fata mea!\nAglae râse cu dispreț.\n— Nu e fata lui! Dar a cui e? M-a înnebunit cu prostia asta! Olimpia\nsemăna în chip izbitor cu Simion, încât afirmația păru lui Felix bizară. Mai\ntârziu, o întrebă pe Otilia, și aceasta-i povesti că totul era o idee absurdă a\nlui Simion, fără nici un temei, pe care o striga când era în toane rele, că\nbătrânul avea o casă a lui, nu prea mare, pe care Aglae voia să i-o dea\nOlimpiei ca zestre, dar Simion nu consimțea, nevrând să rămână fără nimic.\nAglae îi confisca pensia și orice ban, chiar mica chirie pe care o scotea de\npe casa lui. Astfel, s-ar fi părut că în rezistența bătrânului e un resentiment\nfață de tutela Aglaei. Pascalopol interveni conciliant:\n— O faci să sufere degeaba pe… Domnișoara… pe doamna Olimpia…\nTe-a supărat cu ceva, poate… În împrejurări de acestea, se uită totul.\n— Nu e fata mea! Strigă aproape Simion, cu un glas nebănuit și, fără să\nse miște din loc, se făcu roșu la față.",
  "— Acum iar se irită, observă Aglae cu nuanța indiferentă cu care\nprevestești o ploaie.\nOlimpia tremură puțin buzele, scotoci în corsaj o batistă și izbucni\ndeodată într-un plâns zgomotos.\n— Doamne, Doamne, zise Pascalopol cu multă delicatețe, nu sunteți\ncuminți deloc.\nStănică, luând o atitudine nobilă, se ridică în picioare:\n— Domnule Tulea, câtă vreme șade sub același acoperământ cu mine,\nOlimpia e sub protecția mea, și nu permit, înțelegi dumneata…\nMoș Costache se ridică repede de la masă, cu aerul că are treabă în odaia\nvecină, iar Aglae făcu desperată semn lui Stănică să tacă. Acesta însă se\naprinsese.\n— Să jignești pe aceea care în fața lui Dumnezeu este soția mea și mama\nfiului nostru!\nVânăt la față, Simion sări în picioare așa de iute, că broboada îi căzu de\npe umeri, și, de furie, făcu spume la gură:\n— Ești un pungaș, nu e fata mea, nu dau nimic, nu e fata mea, ești un\npungaș.\nȘi căuta cu ochii ceva să arunce. Negăsind, luă ghergheful și, într-o\nclipă, îl făcu bucăți, sfâșiind cu înverșunare etamina. Apoi rămase așa\ntremurând din tot corpul. Toți tăcuseră și nu se mai auzea decât plânsul cu\nsughițuri al Olimpiei. După o pauză lungă, Aglae zise autoritară lui Simion:\n— Bea puțină apă!\nAurica se ridicase și întindea un pahar de apă bătrânului, care-l luă docil\nși sorbi din el.\n— Iar voi, se îndreptă Aglae către cei doi, plecați acum. O să văd eu ce\nfac cu ăsta.\nOlimpia ieși suspinând, iar Stănică o urmă țanțoș, după ce dăduse\nceremonios bună seara. Simion, calmat cu aceeași repeziciune cu care se\nînfuriase, cu aerul chiar de a nu ști ce s-a întâmplat, privea mâhnit la\nghergheful lui și la ghemele de lână risipite pe jos și se aplecă să și le\nculeagă. Otilia se repezi și-i adună toate lucrurile, punându-i-le pe măsuță.\n— Ghergheful e rupt, zise ea, nu mai faci nimic cu el. Îți dau eu altul,\ncare nu-mi mai trebuie!\n— Îmi dai altul? Spuse Simion încântat și senin. Bine, atunci să-mi dai!\n— Du-te și te culcă, Simioane, porunci Aglae, că e târziu și te-ai enervat.\nLasă, că brodezi tu și mâine.",
  "Bătrânul se îndreptă supus spre ușă, condus de Otilia.\n— Simion, continuă Aglae după ieșirea lui, e încăpățânat ca un catâr, dar\ntot o sa dea. Trebuie lăsat în apele lui. Nu pot s-o fac pe Olimpia asta să\nînțeleagă să nu mai vină pe aici ca să-l irite. Stănică s-a luat după ea. Dacă-l\nlași în pace pe Simion, fără să-i bați capul, se înduplecă.\nÎn vreme ce Otilia, care dusese pe Simion acasă, se întorcea pe portița\ndin fund, auzi în întuneric o șoaptă bine articulată.\n— Otilio, Otilio!\n— Cine este? Întrebă ea puțin cam speriată.\n— Eu sunt!\nO umbră se apropia din direcția chioșcului și Otilia recunoscu pe\nStănică.\n— Ce faci aici? Unde ai lăsat-o pe Olimpia?\n— Mă așteaptă în stradă. Vreau să te rog ceva. Dă-mi douăzeci de franci\nîmprumut. Nu trebuie să știe nimeni. Nu vreau să umilesc pe Olimpia și să\nmă cobor până la părinții ei denaturați. Când n-am să mai pot face față, îmi\nzbor creierii.\nStănică spusese aceste cuvinte cu o petulanță în care nu se ghicea nici un\nsoi de depresiune, privind nerăbdător înspre poartă.\n— Să văd dacă am, zise Otilia, așteaptă-mă aici.\nOtilia se urcă sus în vârful picioarelor și se întoarse repede.\n— Uite, zise, îți mai dau încă o dată, dar să știi că nu mai am. De atâtea\nori v-am dat la amândoi.\n— Bine, bine, mulțumesc, răspunse Stănică, luând banii. Unde șade\nPascalopol?\n— Dar ce-ai cu el?\n— Vreau să-i mulțumesc fiindcă se ocupă de noi.\n— Stănică, îl imploră Otilia, lasă-l în pace pe Pascalopol, prea îl sâcâie\ntoți. Nu știu unde stă.\nStănică ar mai fi voit sa spună ceva, dar se auzeau pașii celor dinăuntru,\ncare coborau pe scări. Fugi repede spre poarta de din dos și ieși în stradă\nprin curtea cealaltă.\nÎn seara următoare, Pascalopol, în vizita obișnuita la Oti-lia, primi din\nmâinile unui comisionar o scrisoare închisă, în care citi următoarele:\n„Stimate domnule Pascalopol, Clipele pe care le trăiesc acum sunt decisive\npentru viața mea și răspunsul dumitale poate să se încheie pentru mine cu\nun glonte de revolver. M-am gândit ore întregi până să iau condeiul în mână",
  "și, în sfârșit, m-am decis să apelez la inima dumitale nobilă, care înțelege\ntoate. Existența mea este un martiriu închinat la două ființe dragi: Olimpia\nși fiul meu. O fatalitate nemiloasă mi-a stat împotrivă de câtăva vreme,\nîncât acum sunt în postura tragică de a nu-mi putea hrăni familia anemiată\nși debilă. Nu voi face apel la părinții denaturați niciodată. Te rog pe\ndumneata să fii așa de bun să-mi împrumuți o sută de franci, pe care îi voi\nrestitui la prima ocazie. În caz de refuz, sunt decis să termin cu această\nmizerabilă existență și te rog să ocrotești familia mea.\nCu mii de mulțumiri.\nStănică Rațiu”\nPascalopol citi scrisoarea, privit în tăcere de ceilalți și așteptat de\ncomisionar, și ar fi voit să râdă în tihnă. Se stăpâni. Nu era deloc înșelat\nasupra caracterului lui Stănică și, deși disprețuitor pentru sumele mici de\nbani, avea totuși disciplina sufletească de a nu se lăsa păcălit. Îi veni gândul\nfugitiv de a citi măcar scrisoarea celorlalți. Se feri să nu înfurie însă pe\nSimion, deși i-ar fi plăcut să agaseze puțin pe Aglae. Când însă văzu pe\nOtilia, care îl privea îngrijorată, își dădu numaidecât seama că ar fi umilit-o,\nscoțând în evidență micile escrocherii pe care le îngăduia din cauza ei.\nScoase portmoneul și dădu comisionarului banii, iar scrisoarea o vârî în\nbuzunar.\n— Este vechilul de la moșie, minți el celorlalți, care a venit și-mi cere să\ncumpere niște materiale.\nEvident, Stănică nu se sinucise, dar nu disprețui să apeleze și la „părinții\ndenaturați”, în numele „fiului” său de o lună. Simion refuza casa și se uita\nurât numai când era și Olimpia de față, dar pe Stănică îl suferea. Acesta îl\nlua de braț, îi lăuda zgomotos lucrările și-i smulgea câțiva lei, când avea. Pe\nAglae o biruia cu maniera distinsă de a-i săruta mâna și cu apelativul\n„mamă”. Stănică ciupea câte ceva de la cine-i ieșea în cale, chiar de la\nMarina. Acesteia însă îi cerea o cotă mai mică:\n— Tanti” Marina! Dă-mi doi lei.\n— N-am, fugi de-aici, n-am decât o băncuță. Îl prinse într-o zi chiar pe\nFelix, singur acasă.\n— Nu-i nimeni? Întrebă el, simulând desperarea.\n— Nimeni!\n— Ce ghinion! Soția mea e grav bolnavă, și n-am un ban în casă. Mă-\nmpușc. N-ai dumneata măcar cinci lei?",
  "Însă victima de predilecție a lui Stănică era Aurica (în onoarea ei își\nnumise copilul Aurel), admiratoare în general a oricărui bărbat și îndeosebi\na acestuia, pentru vigoarea și îndrăzneala lui. Stănică, în numele unei\nrudenii pe care n-o legalizase, lua pe Aurica în brațe și o săruta viguros pe\namândoi obrajii. Apoi intra în materie:\n— Cumnată, viața mea e un lung martiriu!\n— Vai, domnule Stănică, un bărbat ca dumneata învinge totul în viață.\n— Și totuși sunt un învins. Eu, un intelectual, un om destinat carierelor\nsuperioare, n-am zece lei. E intolerabil. Voi reda bietei Olimpia libertatea ei.\nA „reda libertatea” era o formulă ce umplea de mare îngrijorare pe\nAglae, care vedea cu groază pe Olimpia întoarsă acasă cu rușine și cu un\ncopil. Dar situația Olimpiei se amelioră pe neașteptate, și tot grație lui\nStănică, fără ca acesta să fi avut intenția expresă.\nStănică veni într-o zi abătut în odaia cu pernele, în care lucra Simion.\nAglae, văzându-l pe geam, intrase și ea.\nFără să spună nimic, Stănică se așeză pe sofa, își desfăcu puțin vesta și\nse întinse pe spate cu o mână pe frunte și una în dreptul inimii.\n— Dar ce ai? Îl întrebă Aglae, incredulă, în vreme ce Simion,\nhipocondru, îl privea cu neliniște.\n— Sunt bolnav, sunt grav bolnav, șopti cu întârziere Stănică și, vârând\ncu încetineală mâna în buzunar, scoase o batistă mare, pe care o întinse spre\nAglae, fără sa privească.\n— Ce e cu batista?\n— Mamă, te rog s-o uzi în apă rece, s-o pun la inimă.\n— Ești bolnav de inimă? Întrebă speriat Simion, apropiindu-se.\n— Da.\n— Și eu cam sufăr de inimă, mărturisi Simion. Ce simți? Aglae se răsti\nla bătrân, aducând totuși batista udă lui Stănică:\n— Fugi de-acolo cu boala ta de inimă. Iar începi cu prostiile. Dar tu, se\nadresă ea ipoteticului ginere, de unde până unde, că nu te-am mai auzit?\n— Sunt grav bolnav. Doctorii nu-mi dau mult de trăit. Am ascuns boala,\nca să nu amărăsc pe Olimpia, să nu-i dezvălui viitorul întunecat. Am fost\nnobil, dumneavoastră nu m-ați prețuit. Supărările mi-au agravat boala.\n— Te doare? Insistă Simion.\n— Nu mă doare, am palpitațiuni înspăimântătoare și leșinuri. Pune\nmâna, să vezi!",
  "Și Stănică luă mâna lui Simion care i se întindea și o puse în dreptul\ninimii. Simion crezu a constata o mare anomalie și zise îngrozit:\n— E bolnav. Îi bate, cum îmi bate și mie câteodată.\n— Când n-oi mai fi, urmă Stănică cu glasul stins, vă rog să aveți grijă de\nOlimpia, pe care am adorat-o, și de fiul nostru. Regret că n-am putut prin\nmuncă să-i las o situație clară, ăsta a și fost motivul pentru care am insistat\natâta să-i faceți Olimpiei foaia dotală… ar fi avut o casă unde să se\nadăpostească…\nSimion tuși puțin, dar nu se mai irită.\n— Aș dori să pot să mai trăiesc câteva săptămâni, mai adăugă Stănică,\nspre a-i da un nume.\n— Stănică, zise Aglae autoritar, incredulă în fond, dar întrevăzând cu\nîngrijorare o ipoteză posibilă a cazului Olimpiei, bolnav-nebolnav, să faci\nbine să nu mai lungești… Cununați-vă odată, măcar civil, și isprăviți… ne\nrâde lumea… Am să vă dau și eu câte ceva… ai auzit, Simioane, dă-le casa\nși nu te mai încăpățâna.\nSimion nu zise nimic, obstinat din fire, nici nu protestă. Stănică făcu\ngestul de a-și aduna puterile.\n— Îi aduc actul redactat. O semnătură numai, și restul mă privește pe\nmine.\nTotuși Simion nu se dădu învins cu una, cu două. Stănică venea aproape\nzilnic și, din bolnav, devenise un compătimitor al bătrânului, pe care îl\nîntreba serios:\n— Dumitale cum îți mai merge?\nÎi adusese chiar niște pretinse doctorii, din care Simion apucase să ia pe\nfuriș, până ce-i fură aruncate de Aglae. Între patru ochi, Stănică merse și\nmai departe.\n— Eu înțeleg foarte bine sentimentul dumitale, zise el lui Simion, ca\navocat și ca om, am întâlnit atâtea cazuri. O greșeală de tinerețe a nevestei,\npricepi dumneata, o mică infidelitate, pe care un suflet generos o iartă… Se\nnaște un copil legitim, după acte, dar pe care instinctul de tată îl respinge…\nÎți spun dumitale, Olimpia nu-ți seamănă deloc, nici la temperament… Însă\nce sunt eu de vină? În fața legilor, Olimpia este fata dumitale, și eu trebuie\nsă-i dau o reparație… Un socru ca dumneata, un artist, este pentru mine o\nmare cinste, un îndemn la lucru, deschizătorul unui țel în viață.\nPrin astfel de complicitate insidioasă cu ideile fixe ale lui Simion,\nStănică câștigă mai mult decât prin implorări și declamații. Stănică începu",
  "să ducă pe Simion prin oraș și să-l trateze cu bere prin grădini (bătrânul nu\navea mai niciodată bani proprii) și să-i aducă în casă fel de fel de indivizi,\nspre a le arăta „galeria de pictură”. Aceste purtări schimbară într-atât opinia\nlui Simion despre Stănică, încât când Otilia și Felix porneau la moșia lui\nPascalopol, toată lumea în casa Tulea vorbea de cununia Olimpiei ca de un\neveniment iminent.",
  "VI\nOtilia și Felix coborâră în gara Ciulnița, întâmpinați cu brișca de\nPascalopol, care plecase înaintea lor din București spre a pune ordine.\nPascalopol era îmbrăcat într-un elegant costum rural-colonial (carâmbi de\npânză închiși cu șireturi, costum de doc verde cu multe buzunare\nsistematice, pălărie de paie largă). Brișca însăși era un vehicul de lux, ușor\nca un caic, și cei doi cai negri erau așa de voinici și de nervoși, încât trăsura\npărea mai ușoară decât era într-adevăr. Otilia se repezi la moșier, care îi\nsărută prelung încheietura mâinii subțiri și o ridică de subsuori în trăsură.\nDupă ce fură așezați câteșitrei pe larga banchetă din față, Otilia stând între\nFelix și moșier, care luase hățurile, trăsura porni cu un huruit lin. Șoseaua\nera lutoasă, încărcată de un strat gros de colb uscat, și caii alergau fără\ngreutate. Moșia se afla la vreo cincisprezece kilometri depărtare de Ciulnița,\nîn direcția Dunării, departe de linia ferată, fiind cam la jumătatea distanței\ndintre Călărași și Fetești. Caii alergau cu o repeziciune de cursă, ridicând\nîntr-un stil decorativ picioarele de dinainte, în vreme ce Pascalopol îi\natingea numai ușor cu sfârcul unui bici lucrat cu îngrijire, pe cotorul căruia\nse zăreau împletituri de piele de marochin, întărite printr-un inel de argint.\nUn vânt cald, masiv ca o undă marină, sporit și de alergătura trăsurii, făcea\nca pălăria Otiliei să fluture, deși era ținută bine cu mâna. Otilia și-o scoase\nîn cele din urmă de pe cap și, trecând un braț pe sub brațul lui Pascalopol,\nrămase cu capul gol, aspirând cu nările desfăcute mirosul câmpului. Vântul\nîi arunca pletele, ținute într-un pieptene lat, peste urechi, masculinizându-i\nfața. Câmpia era așa de plată și de întinsă, încât nu i se zărea nici o margine.\nFâșii enorme de pământ, care fusese lanuri de grâu, erau acum numai niște\nîntinse miriști isprăvite spre orizont, din care se ridica un bâzâit formidabil,\nfără oprire, de cosași, vărsați în atâta cantitate pe câmp, încât, la trecerea\ntrăsurii, săreau ca niște stropi mărunți de noroi. Otilia prinse unul chiar pe\nrochia ei, dar, când vru să pună mâna pe insecta de culoarea paiului putred,\nrămase numai cu un picior minuscul între degete. Când brișca trecea printre\nsemănăturile de porumb, zarea era astupată cu desăvârșire. Nu se vedea nici\nun om, nici o vietate, afară de insecte și de stoluri de vrăbii. Pluteau pe o\nmare galben-verzuie, în care valurile prea înalte împiedicau ochii să tragă\nlinia orizontului. La încetarea porumbiștilor, reapăreau miriștile sau\nlanurile, tot atât de lungi, de ovăz, cu paiul scurt și aproape alb de\nuscăciune. Atunci, din cauza inundării întregului șes cu ovăzuri, contururile",
  "priveliștii se rotunjeau, și proporția între lucruri, din lipsa unei unități de\nmăsură, devenea nebună. Prăjina unui puț cu cumpănă îi urmări multă\nvreme din depărtare, fără să-și poată da seama dacă era o simplă prăjină sau\nun stâlp colosal. Un cal ieșit pe neașteptate în marginea câmpurilor părea\ngigantic, copilul care-l mâna din urmă cu o nuia, un ciclop. Multă vreme,\nlipsa desăvârșită a oricărei așezări omenești dădea călătorilor impresia\nieșirii din orice margine posibilă a civilizației și diforma noțiunea de timp.\nEra un ceas numai de când coborâse din tren, și Felix se simțea pierdut de\nsute de ani pe locuri în care orice urmă de civilizație fusese distrusă de mult\nde soare și de ierburi. Lanurile începură după câțiva kilometri să se întunece\nși se ivi o pustietate stearpă de colburi negre, cu o ușoară mălurire în\ndepărtare. Caii nechezară.\n— Uite, colo, pe marginea pârâului, am o grădinărie, zise Pascalopol,\narătând cu biciușca.\nNu se zărea însă nici un pârâu și nici măcar vreo salcie. Abia mai încolo,\ncâțiva pomi rămuroși se iviră izolați la distanțe incalculabile, pierduți ca\nniște trunchiuri moarte pe valurile mării. O roată bizară începea sa se\ncontureze pe cer ca un curcubeu de cenușă, și, alături de ea, un om călare pe\nun cal uriaș. Pascalopol părăsi drumul de căruță, pe care, din cauza unor\nnămoliri mai vechi, rămăsese șanțuri groase, solidificate, de tină, și o tăie\nde-a dreptul pe câmp în direcția calului fabulos și a aureolei fumurii. Se\ndistinse pe încetul o roată ca de moară, mereu enormă, și un om călare, apoi\nroata se micșoră puțin, și călătorii cei tineri își dădură seama că era o roată\ncu găleți pentru irigații. Undeva prin apropiere se afla probabil un mic\npârâiaș. Trăsura fu oprită de moșier departe de viziune, încât Felix nu-și\nputu da seama dacă se aflau la două sute de metri depărtare sau la câțiva\nkilometri. Pascalopol făcu un semn prin aer cu biciușca și strigă spre cer, cu\nun glas profund, pe care aerul îl hohoti:\n— Cine ești acolo? Hei!\nCalul fabulos se mișcă. Omul din depărtări scrută puțin originea\nglasului, apoi răspunse ca din fundul pământului:\n— Sunt eu, Pătru!\n— Sunt pepeni? Țipă grozav Pascalopol.\n— Este, este!\n— Oameni ai? Câți oameni ai?\n— Am douăzeci! Douăzeci de bulgari!\n— Să trimiți la curte o căruță de pepeni, ai înțeles?",
  "— Țeles. Trăiți! Răspunse ecoul.\nPascalopol dădu iar bici cailor, părăsind pe stânga roata și reapropiindu-\nse treptat de drumul bătătorit de căruțe. Brișca sări deodată, lovindu-se de\nun mal, căzu într-o albie și se ridică iar pe câmp. Dăduse de pârâu. Nu era\ndecât o șerpuire de șanț mai îngust sau mai lat, în care prezența apei era\ndovedită doar de noroiul gros mai peste tot și de mici băltoace verzui. Un\nmiros de lintiță trăda un ochi de apă cu broaște.\n— A secat de tot pârâul, observă moșierul, nu vine mare decât când\nplouă mult și se umflă apele.\n— Atunci, de unde scoate apă la grădinărie?\n— Din puț! Răspunse Pascalopol, amuzat de spiritul făcut de natura\nînsăși.\nOtilia îl strânse de braț. Șesul uriaș, acoperit cu colburi prinse în smocuri\nde ierburi, creștea înainte, tăiat în două de drum. Pe orizont se iviră niște\npete negre, niște ocoale, niște domuri sumbre cu țepi în vârf. Construcțiile\nse măriră și apărură în toată sinistra lor sălbăticie. Erau coșare de nuiele\nîmpletite, grajduri de nuiele, case de nuiele lipite cu lut scorojit. Ocoalele\npăreau destinate vitelor, căci bordeiele n-aveau nici o împrejmuire.\nDomurile erau stoguri de fân scrumit, putrezit, strâns în jurul unei prăjini.\nTotul alcătuia o ruină tristă, prin materialul ei, un Pompei de lut, imposibil\nde a fi gândit cu oameni într-însul, confundându-se cu pământul, părând o\nrană a lui, o mușuroire de furnici gigantice. Și cum totul părea pe acest\norizont, lipsit de dimensiune, colosal, Felix avu intuiția pustietății scitice,\nînvățate la școală. Aici nimic nu putea fi așezat într-un moment al istoriei,\nnici un monument, nici o formație a solului nu amintea vreun ev. Totul era\nrămas pe loc, în afara oricărei epoci, într-o absolută neistoricitate. Dacă\nînaintea trăsurii ar fi răsărit deodată câțiva călăreți acoperiți din cap până-n\npicioare în sârmă, ca barbarii de pe Coloana Traiană, sau în întregime goi,\ncu țeste la oblânc și cu suliți cu smoc de păr în mână, Felix nu s-ar fi mirat\ndeloc. Aci punea acum tot ce nu încăpea în istoria lui oficială, tratând\ndespre romani și greci, barbarimea cu nume bizare, sciții, costobocii,\nsarmații, bessii. Huruitul roților și tropotul cailor spori în conștiința lui într-\nun chiot prelung, ca și când cercul orizontului s-ar fi umplut de hoarde. Și,\nîntr-adevăr, un fum înecăcios începu să se ridice în zare, și aerul răsuna de\nniște răcnete neidentificabile.\n— Ce este? Se sperie Otilia.\n— Nimic, nimic! O liniști Pascalopol.",
  "Un noroi negru, gros părea că se rostogolește moale dinspre zare spre\ntrăsură, un noroi cald, care fierbe și plesnește, făcând să se miște domol\nsuprafața lui. Bucăți din această lavă pătă câmpul pe ici, pe colo, adunându-\nse spre centrul invaziei. Strigătele guturale sugrumate crescură în val, și\nnoroiul începu să se prăvale mai cu putere, zguduind pământul.\n— Sunt bivolii, zise Pascalopol, și opri brișca lângă marginea drumului.\nCum Otilia se îngrijora, o asigură: Nu fac nici un rău.\nColbul crescu ca o furtună și înnegri totul, în inima lui se zărise întâile\nvite lungi, bituminoase, cu capul aplecat și adulmecător, ca al unor rinoceri,\nmergând ondulat, ca o barcă infernală pe Styx. Apoi veniră mai multe\nlaolaltă plutind, îndesate unele într-altele, pline de nămoale încrustate,\nbărboase și, în sfârșit, invazia fu atât de generală, încât brișca fu înconjurată\nde acești zei negri, care trăgeau din nări privind spre Otilia, confundând-o\npoate cu o buruiană mai înaltă. Toată câmpia părea din pricina colbului\ncotropită de bivoli. Tropotul, răgetele sugrumate făceau o larmă surdă, în\ncare răsăreau niște urlete sălbatice. Felix și Otilia nu distinseră alt animal;\ndar Pascalopol, ținând bine caii, care sforăiau, începu să strige:\n— Măi, care sunteți acolo?\nUn glas se auzi ca de pe lumea cealaltă:\n— Aici suntem, boierule.\nÎn curând, printre bivolii mai risipiți dinspre margine, se ivi călare, cu un\nbăț în mână, un om aproape gol, cu pielea tot așa de neagră și de mânjită de\nnoroi uscat ca și a bivolilor. Degetele picioarelor atârnând fără scări erau\nîmbrăcate într-o coajă de tină. Noroiul în care intrase i se lipise în țurțuri de\nperii fluierelor. Sudoarea, îngroșată cu colb, îi brobona fruntea adăpostită\nsub o pălărie mică, ardelenească, foarte unsuroasă, și semănând cu tichia lui\nMercur. Părea Hermes însuși, rătăcit prin nămoluri, cu caduceul rupt.\n— Tu ești, măi Lepădat! Zise Pascalopol. Unde îi duceți?\n— D-apăi îi mânăm mai sus, la jgheaburi!\n— N-ați pierdut niciunul?\n— Ba nu, numai pe doi i-am lăsat la ocol, că-s răi tare, tune dracu-n\npielea lor. Nu trag deloc la jug!\n— Să-i trimiteți la iarmaroc, să-i vândă.\nPascalopol dădea porunci liniștite, hotărâte, și Felix admiră ținuta lui de\nstăpân al câmpurilor și vitelor. Otilia țipă deodată, fiindcă un bivol, indus în\neroare de rochia ei albă, își apropiase fălcile lungi și păroase, mirosind-o cu\nînclinarea de a o rumega. Pascalopol îl lovi cu biciușca peste bot și vita se",
  "trase înapoi năruindu-se peste celelalte. Și unul din caii de la brișcă necheză\nla vederea ciurdarului. Turma se scurse încet, ca o lavă groasă, ridicând un\nfum gros de praf, și reconstitui de cealaltă parte a câmpului acea târâre\ncolboasă. Pascalopol dădu bici cailor și brișca porni.\n— Pascalopol, întrebă Otilia (Felix observă familiaritatea), la ce servesc\nbivolii? De ce sunt așa urâți?\n— Sunt buni la jug, răspunse moșierul, au putere mare. Câmpul cel\nnegru, semănat cu smocuri de buruieni, începu să se coloreze din nou.\nReapărură lanurile lungi, dar de data asta bine tăiate, unele albicioase, cu\novăzuri, altele verzi, cu porumb. Printre ele, fâșii subțiri și lungi de un\nverde-închis arătau lanuri de cartofi. Pătrate mari cu miriști și altele cu trifoi\ngeometrizau întinsul chilim. Fundul zării se întunecase și se putea ghici o\npânză deasă de sălcii din care ieșea un mic fruct sclipitor.\n— Acolo e biserica, arătă Pascalopol cu biciușca.\nCu cât se apropiau de lanuri, cu atât miriștile și fânețele se împestrițau.\nToată pânza era stropită cu albăstrele, sau cu galbene flori de sunătoare.\nOtilia nu mai înceta de a arăta cu mâna în dreapta și în stânga, pretinzând a\ndistinge o floare dintr-un miliard. Câteva berze își plimbau pașnice\npicioarele înalte. Pascalopol opri brișca, înnodând hățurile în jurul\nmanivelei de frânare, și coborî jos, unde începu să adune, cu fruntea\nbrobonată de sudoare, albăstrele pentru un buchet. Felix se dădu și el de\npartea cealaltă și începu să culeagă flori. Când se apropie de brișcă, văzu că,\ndin partea opusă, Pascalopol venea cu un buchet gros, pe care-l depuse apoi\nîn brațele Otiliei. Felix se pregătea să întindă și el pe al său Otiliei, care nu-l\nvedea, dar un amestec de sentimente îl opri. În fața moșierului, gestul lui\npărea inutil și totdeodată o concurență puțin amabilă din partea unui invitat\ntolerat. Felix lăsă buchetul să-i cadă lângă roata trăsurii.\n— Tu n-ai cules nimic? Îl întrebă Otilia când brișca pornise.\n— Sunt frumoase numai pe câmp, răspunse el, e păcat să le rupi.\nDupă vreo doi kilometri, Felix văzu că pânza de salcâmi se alcătuia din\nmai multe perdele lungi, destul de depărtate una de alta. Două rânduri fură\ntrecute, și, deodată, într-un sistem de lanuri bine tăiate, apăru în mijloc un\ngrup de clădiri distribuite în două zone pătrate. Din cauza iluziei de șes,\nconstrucțiile păreau enorme, adevărate fortărețe. Pătratul din stânga era\nfăcut din ziduri înalte cu acoperiș țuguiat de țiglă, cel din dreapta, mult mai\nspațios, era o livadă mare, împrejmuită cu mari uluci sprijinite din loc în loc\nde stâlpi de zid. Brișca o luă în direcția grupului roșu, apoi, ocolindu-l, se-",
  "ndreptă spre livadă, care se zărea așternută pe jos cu un covor de iarbă, și se\nîntoarse spre capătul cel mai din afară al pătratului verde, unde se vedea o\npoartă mare de zid. Trecu poarta și se aflară pe o alee bătută cu pietriș\nmărunt, cu stâlpi scurți de piatră de o parte și de alta, în fundul adânc al\ncăreia răsări pridvorul cu boltă al unei mari case albe. Caii zvâcniră mai\nrepede, și curând brișca se opri în fața unor scări. Pascalopol sări jos și,\nfăcând o mică reverență, zise:\n— Fiți bineveniți pe domeniile mele.\nOtilia se ridică să sară și, cum Pascalopol aștepta cu brațele întinse spre\nea, își dădu drumul realizând astfel o scurtă îmbrățișare, pe care moșierul\nîncercă s-o mai prelungească. Ca să atenueze puțin această plăcere evidentă,\nPascalopol, rămas în urmă, luă de braț pe Felix și-l conduse pe scară în sus.\n— Vezi dumneata, îi zise, aici este, pentru un tânăr, o școală de energie.\nVei profita.\nPascalopol dădu invitații pe mâna unei bătrâne servitoare, ca să se curețe\nde praf și să se spele, și dispăru pentru un sfert de ceas. Când se adunară din\nnou în sala de la intrare, Pascalopol era îmbrăcat într-un costum de oraș. Le\narătă casa. Aceeași căutare din apartamentul de la București se regăsea și\naici, într-un chip mai rustic. Doi pereți ai sălii erau acoperiți cu două mari\nșaluri de cașmir, arme numeroase vechi erau presărate peste tot, de tavanul\nde grinzi atârnau candelabre cu lumânări de ceară. O vitrină mare conținea\npe un rastel numeroase puști de vânătoare. Alături de sală era o cancelarie\nde moșie, simplă și ordonată. În cealaltă parte se găsea sufrageria. Aceste\nîncăperi dădeau înspre prispa de intrare. Pe o ușă din fundul sălii ieșiră într-\nun geamlâc ce privea în direcția pătratului cu șuri. Pe acesta se aflau ușile a\nnumeroase alte odăi. Pascalopol le arătă o odaie cu mobilă veche de nuc,\ncare, spunea el, aparținuse mamei sale și rămânea mereu nelocuită. O\ncameră spre un capăt al coridorului fu destinată lui Felix, alta, la capătul\nopus, Otiliei. Amândouă erau mobilate cam în același chip, sumbru, masiv\nși cu o solemnitate rustică, pe care o accentuau grinzile de lemn. Cei trei se\nîntoarseră în sală. Otilia, care o luase înainte, deschisese dulapul cu puști și\npusese mâna pe cea mai plină de arabescuri. Într-o clipă, Pascalopol fu\nlângă ea, cuprinzându-i cu putere brațele.\n— Domnișoară Otilia, trebuie să fii mereu supravegheată. Puștile le țin\ntotdeauna încărcate.\nFelix nu notă atât primejdia, cât îmbrățișarea lui Pascalopol.",
  "Moșierul îi invită în sufragerie. O masă lungă se întindea aproape de la\nun capăt la altul al odăii, cu două bănci laterale. Masa și băncile, din blană\ngroasă de stejar, erau lucrate în stil țărănesc, cu încheieturi de așchii. Cuiere\nde lemn și blidare acopereau pereții de jur împrejur, pline de căni și bliduri\nțărănești de toate tipurile. O mare plită țărănească cu cuptor, într-un colț,\navea un rost mai mult decorativ. Marginea de sus a cuptorului era ticsită cu\ncăni albastre de format mai mare, iar plita însăși slujea de bufet. În sfârșit,\nlungi culmi roșii atârnau de cele două grinzi laterale ale tavanului. O pânză\nde în gros era așternută numai într-un capăt al mesei. Pascalopol și Otilia se\nașezară alături pe o bancă, iar Felix, pe cealaltă dimpotrivă. În loc să aștepte\nmâncarea, Otilia mușca dintr-un măr mare, găsit pe o tipsie încărcată cu\nfructe, gustând suplimentar câte un bob de strugure și câte o prună.\n— Domnișoară Otilia, o mustră Pascalopol, iar nu ești cuminte. Ai să te-\nmbolnăvești!\nOtilia făcu semn că nu, cu gura plină, și, întorcându-se, se așeză călare\npe bancă, cu fața spre Pascalopol.\n— Ce păcat că nu e aici cocoana Aglae, să te vadă, zise acesta.\n— Cocoana Aglae, pe cât am văzut, observă Felix, mai mult râzând, nu\nare ochi prea buni pentru Otilia, și mi se pare că nici pentru mine.\n— Nu, confirmă Pascalopol, foarte serios. Într-adevăr, cocoana Aglae nu\ncultivă prea mult virtuțile creștine. Însă dumneata, domnule Felix, ești un\nom cu desăvârșire independent, și nu vad ce conflicte ai putea avea cu ea.\nCu domnișoara Otilia (Pascalopol se întoarse ocrotitor către fată și părea a\nvorbi numai pentru ea), se schimbă puțin chestiunea. E ceva mai delicat.\nDar vom lua măsuri, trebuie să luăm măsuri. Am și vorbit cu Costache. El e\nun om cam slab, cu ciudățeniile lui, dar bine intenționat, te asigur că e bine\nintenționat. Nu-l slăbește cocoana Aglae. În sfârșit, vom vedea, îți voi spune\neu mai pe larg unele lucruri. Și când te gândești (făcu Pascalopol un gest de\nreproș amical) că toate astea ar putea să nu te mai intereseze, că eu…\nOricât s-ar fi silit Felix să nu participe la convorbire, fața lui exprima\njena de a nu pricepe despre ce vorbea anume Pascalopol. Acesta tăie fraza\nși, smulgând un măr de la gura Otiliei tocmai când slujnica aducea castronul\ncu supă, îl aruncă pe un blid ardelenesc de pe masă.\n— Produce mult o moșie? Întrebă Felix, numai ca să spună ceva.\n— Produce, firește, răspunse Pascalopol tehnic, dacă o exploatezi\nrațional. Eu cultiv îndeosebi oleaginoase, cu comenzi anticipate din Anglia.\nCulturile specializate sunt mai rentabile. Pentru asta e nevoie însă de",
  "inventar și de mână de lucru selectă. Trebuie să-ți mărturisesc că cu țăranii\nde pe aici nu prea fac treabă; de aceea vei vedea pe moșie foarte mulți\nardeleni. Am și câțiva nemți, unguri, chiar și italieni, asta pentru anume\nspecialități. Grădinăria o fac cu bulgari și cu sârbi. După o bună exploatare,\ntoamna târziu, sunt în măsură să export, și atunci mă duc să-mi ridic banii\nde-a dreptul în străinătate, la o bancă unde mi se face cont. Am și eu dreptul\nsă mă recreez.\n— Cum aș vrea să merg în străinătate! Se văită Otilia. Pascalopol puse\nmâinile cu devotament la piept și zise:\n— Domnișoară Otilia, poruncește. Am de la moș Costache învoirea să te\nrăpesc oricând.\nOtilia nu răspunse la această propunere, deviind chestiunea.\n— Ai cai la moșie, pot să devin amazoană?\n— Este, este, cum să nu, îți rezerv unul cu totul blând.\n— Eu, zise Felix, n-am altă dorință decât să dorm în fân. Am stat numai\ncâteva ceasuri într-o șură, la o excursie, și de atunci otava mi se pare cel\nmai bun culcuș.\n— Dar și eu, sări Otilia, vreau să merg în șură, trebuie să fie foarte\nnostim.\n— O, de asta să n-ai nici o grijă, o liniști Pascalopol, fân avem destul.\nÎnsă, sper că nu vei disprețui odaia pe care ți-am pregătit-o. Știi c-avem și\nun pian, ceea ce n-are șura…\n— Pascalopol, admiră Otilia pe moșier, totdeauna ai fost chic!\n— Dumneata, zise Pascalopol lui Felix, după ce te odihnești, te poți\nplimba pe moșie. Dau ordin să-ți dea o brișcă, dacă vrei, îți dau chiar un cal\ncuminte… Nu te teme… Îți dau ș-o călăuză… Aci devii numaidecât călăreț.\nFelix mulțumi, rezervându-și să se gândească, însă nu putu să nu\nremarce că Pascalopol îi făcea un program deosebit, izolat de al Otiliei.\nAsta îl indispuse, fiindcă aici i se părea locul cel mai bun de a se apropia\nmai mult de Otilia. Pascalopol le recomandă să se odihnească un ceas după-\nmasă, până ce el pune puțin la cale treburile moșiei, și, luându-i pe amândoi\nde braț, îi scoase în coridor. Felix fu condus la odaia lui, dintr-un capăt.\n— Acum, zise Pascalopol Otiliei, să te duc și pe dumneata! Când însă,\npuțin mai târziu, Felix aruncă ochii pe fereastră, văzu că Otilia, departe de a\nfi în camera ei, se plimba în fundul livezii care despărțea conacul de\npătratul șurilor, la braț cu Pascalopol. Acesta părea să râdă foarte voios și-și\napropia pe cât putea în mers obrazul lui de al fetei. Felix simți o mare ciudă.",
  "Sentimentul că Otilia este o ființă destinată să urmeze foarte de aproape\npropria lui cale crescuse mult în ultima vreme. Ar fi voit să fie foarte bogat,\nsă fie major, să ia pe Otilia sub ocrotirea lui și să-i ofere tot ce-i oferea cu\natâta ușurință moșierul. Își propunea să facă tot ce-l sfătuia Otilia, să ajungă\nun medic celebru, în sfârșit, orice, dar ilustru. Pe o masă lângă fereastră se\naflau o călimară și câteva foi de hârtie, Felix se așeză și începu să scrie\ncaligrafic, privind de departe pe Otilia: „Otilia, Otilia, Tilia, Tili.”\nPe la ora șase toți se reîntâlniră. Pascalopol își reluase ținuta de moșier,\ndar cu alt costum, cărămiziu, și aștepta în pridvor, în vreme ce trăsura era și\nea trasă prin preajmă.\n— Vreau să te plimb puțin pe moșie, zise Pascalopol către Otilia, cred că\nte-ai odihnit de ajuns.\nOtilia își schimbase și ea rochia și nu părea deloc să fi dormit.\n— Dar tu, Felix, nu vii cu noi? Întrebă oarecum surprinsă. Felix își\naminti propunerea izolată a lui Pascalopol din timpul mesei și făcu un gest\nde rezistență.\n— O, zise Pascalopol către Felix, mă iartă, credeam că ai fost singur.\nBrișca te aștepta. Desigur că poți să vii și dumneata.\nAcest „poți să vii și dumneata”, tolerant, jigni puțin pe Felix, căruia\ntotuși o rezistență prea accentuată i se păru nepoliticoasă, ostilă, fără rost în\ncasa unui om străin. Se urcă deci și el în brișcă. Caii porniră pe aleea de la\nintrare, ieșiră pe poartă și, ocolind livada, se-ndreptară spre celălalt pătrat.\nAci se aflau șiruri de grajduri și coșare de vite, depozite pentru unelte, case\npentru argați, totul astfel așezat, încât, la zăvorârea porții celei mari curtea\nsă rămână închisă. Fiecare grajd se compunea din două componente laterale\nde zid pentru vite, un șopron central pentru căruță și un pod pentru fân\nacoperit cu țiglă și de o înălțime considerabilă. Șopronul se încuia pe\ndinăuntru cu o poartă. Oamenii puteau ieși însă spre câmp printr-o ușă\npătrată și cu prag înalt, care se încuia noaptea și prin care, din cauza micii\ndimensiuni, nu se putea scoate nimic. În schimb, câmpul nesfârșit era tăiat\nde ușă ca de rama unui tablou, încât priveliștea avea un aer de artificiu.\nOtilia vru cu orice chip să se urce într-un pod cu fân, spre veselia sfioasă a\nțăranilor. Nimerise scara tare, cu trepte de nuia groasă de alun, care se afla\nînăuntrul șopronului pentru căruțe, și se urcă repede, invitând și pe ceilalți:\n— Pascalopol, nu vii? Hai, te rog, vino!\nPascalopol se arătă însă puțin contrariat de această invitație și se scuză.\nOtilia apăruse în fereastra podului și făcea de acolo semne de delicii.",
  "— Felix, suie-te să vezi ce fân moale!\nMoșierul, nemaigăsind alt chip de a fi pe placul Otiliei, făcu semn lui\nFelix să se urce.\n— Vai, ce stoguri se văd pe câmp! Ale cui sunt?\n— Ale mele sunt, zise Pascalopol, obidit.\n— Să mergem, să mergem! Țipă Otilia și coborî numaidecât. Trăsura\nieși din patrulaterul șurilor și o luă pe câmp, pe un drum indicat de roțile\ncăruțelor. Între două linii paralele până la o distanță considerabilă și\ndepărtate între ele cam cu o sută de metri, se întindea un loc de fânaț, de pe\ncare iarba fusese cosită, uscată și adunată în stoguri pe marginea fâneții.\nStogurile aveau forma unor sofale pentru uriași și se aliniau într-o\nprocesiune lungă. Otilia ceru lui Pascalopol să oprească și începu să alerge\nde la un stog la altul, chibzuind cum să se urce.\n— Pascalopol, imploră ea, hai sa ne urcăm, fă-mi plăcerea asta.\nPascalopol, silit să alerge, își ștergea sudoarea de pe frunte.\n— Domnișoară Otilia, zise el cu o umbră de ironie, la vârsta mea nu mă\nmai urc pe stoguri. Să se suie domnul Felix.\nFelix, atras de nebunia Otiliei, se urcă într-adevăr pe urmele fetei, care\nse cățărase cu mâinile și cu picioarele. Pascalopol aștepta jos, vădit\nîncurcat, în vreme ce Otilia, cu mâna streașină la ochi, ca un general, făcea\nde sus observațiuni:\n— Vai, ce de mai sunt!\n— Pentru Dumnezeu, glumi Pascalopol, n-ai de gând să te urci pe toate\nstogurile!\nOtilia nici nu-l auzise, ci continua:\n— Ce se vede, Pascalopol, acolo în fund, lucios, unde sunt pomi?\n— E un heleșteu!\n— Un heleșteu? Auzi, Felix? Un heleșteu! Hai să mergem! Pascalopol\nurcă, luând aere de martir, în brișcă, împreună cu ceilalți doi, și porniră.\nIeșiseră din raza culturilor, și acum se vedea ceva surprinzător. Pământul\nscăpat de strânsoarea vegetației era negricios și colbos, încât caii intrau cu\npicioarele în el ca-ntr-un lichid fumegător. O perdea groasă și scundă de\nsălcii se rezema în jos pe orizont, și din cauza netezimii solului toată\nîntinderea avea înfățișarea unui smârc, cu deosebirea că adevăratul heleșteu\nera mai întunecos și lucios. Smocurile rare de buruieni înfipte ca niște\ngheare întoarse în sus semănau cu ierburile din iconografia bizantină. Și, ca\nși acolo, un soare uriaș de aramă se lăsa înroșit pe zare.",
  "Priveliștea era sinistră și grandioasă. În apropierea heleșteului, pământul\nîncepu să se înnoroieze și să se crape în câteva mici râpe. Apa se întindea\nneagră, liniștită, sprijinindu-se în fund pe un pâlc de sălcii și, la margini, pe\npăpuriș tăiat asemeni unei perii. O bună parte din suprafața apei era\npresărată cu cotoare retezate de trestii și chiar cu trunchiuri de copaci, de\nunde se vedea că apa se întinsese cu mult peste albia ei veche. Părea că aici\nfusese o stațiune preistorică pe palafite, din care nu mai rămăsese decât\npilonii. O spumă groasă, băloasă ruina toată fața apei verzi, și un miros\npătrunzător de lintiță umplea aerul. Dinspre sălcii, câteva bivolițe și vaci\nînaintau până la pântece în apă, supravegheate de un copil gol, cu\nabdomenul prea umflat. Un muget răsună prelung din depărtare, și din\nbăltoacă îi răspunse, cu tonuri scurte de flaut, broaștele. Era o apă mocnită,\nsmârcoasă, cum apare uneori în visele grele în care adormitul se cufundă\nmereu în nămoluri universale și nu scapă de ele decât zburând pe deasupra.\nUn om venea de undeva, de-a lungul bălții, cu o coasă pe umăr. Umbros,\ndeșirat, cu fața suptă, împăroșată și ceroasă, părea însăși moartea. Otilia\nvoia să guste și aici senzațiile apei și se pregătea, spre spaima lui\nPascalopol, să-și scoată ciorapii, când un om călare se îndreptă spre grupul\ncelor trei, ridicând furtuni de praf.\n— Ce s-a-ntâmplat, Ciucene?\n— Au venit domnii de la societatea pentru asigurări și vă așteaptă!\n— Ah, făcu Pascalopol agasat, tocmai acum!\nDupă o scurtă chibzuire, moșierul lăsă pe cei doi în paza omului și,\nîncălecând pe calul acestuia, porni în trap spre curte.\nOtilia nu-și părăsi gândul dintâi și, scoțându-și ciorapii, intră în apă cu\npicioarele ei subțiri.\n— Îmi place Pascalopol, zise ea ca pentru sine, în lume e un om\nîncântător, dar nu vrea să se urce în șură.\nOtilia își ridicase rochia până la genunchi și înainta pe latura cea mai\ndulce a heleșteului, îndemnând și pe Felix cu atâta insistență, încât acesta îi\nfăcu pe plac și, descălțându-se, intră și el în apă. Omul de lângă brișcă le\nsemnala zâmbind locurile neprimejdioase.\n— Când e cald tare, zise el, și nu e tulbure, apoi vine lumea și se scaldă.\nOtilia făcu un astfel de gest, că Felix se sperie că avea de gând să se\ndezbrace spre a se scălda. Era însă prea târziu, se întunecase de-a binelea și\ntrebuiră să se-ntoarcă, lăsând în urma lor corul de flaute acvatice.",
  "Masa de seară decurse într-o atmosferă apăsată, fiindcă luau parte la ea\ntrei indivizi necunoscuți, cu care moșierul avea treburi în vederea asigurării\nde incendiu și inundații a unor magazii cu cereale, deși dorința lui vădită era\nde a sta de vorbă în toată tihna cu Otilia. Indivizii întrebau și vorbeau numai\nîn legătură cu afacerile lor. După-masă, Pascalopol, scuzându-se cu o\nprivire plină de înțeles, intră cu cei trei indivizi în cancelarie, unde se iscă o\ndiscuție de specialitate, încordată.\n— Felix, zise Otilia tânărului, luându-l de braț, hai să mergem la stoguri.\nȘi, fără a mai aștepta răspuns, făcând numai un semn lui Pascalopol din\npragul cancelariei, trase de mână pe Felix spre ieșire. Livada prin care\ntrecură era înecată în întuneric ca un cimitir, câmpul însă era luminat de\nlună, și, când scăpară de împrejmuirea șurilor, clăile de fân apărură ca niște\nmari monumente funerare. Otilia, nerăbdătoare, o luase înainte, și Felix auzi\nnumaidecât o fâșâitură de fânuri uscate, urmată de strigătul: „Aici, aici”.\nCapul fetei apăru pe o claie, aureolat de lună. Felix și Otilia se culcară pe\nspate cu mâinile sub cap și priviră cerul. Se auzeau numai lătrături de câini,\nunele apropiate, altele pierdute în depărtări, și țârâitul multiplu al greierilor.\nUrechea nu percepea la început decât un scârțâit confuz, apoi începea să\ndesfacă țârâiturile în infinitele lor componente, distingând semnale și\nrăspunsuri, întreruperi, tonuri felurite. Un glas părea că răsare chiar în\napropierea urechii, altul răspundea înăbușit din centrul pământului.\nȚârâitura curgea cu monotonia tictacului unui ceas, neobservată prin\nobișnuință, huruitoare prin prea multă atenție. Ca printr-o ocultă\ncorespondență, pulberea de stele de pe cer își schimba țesătura mereu, așa\ncum și-o schimbă o spumă fină de săpun care se topește. Unele stele luceau\nmai repede, altele se stingeau, și mișcarea continua mereu, ca o fierbere.\nLipsiți de viziunea pământului, cei doi se simțeau plutind în aer ca pe o\nnavă. Sufletul lui Felix se umplu de o liniște sfântă, de un sentiment de\ntotală desfacere de pământ. În această navigație aeriană luase însă și pe\nOtilia. Fata contempla alături cerul și, fiindcă tăcea îndelung, Felix crezu că\nadormise. Deodată, căutându-i mâna, Otilia zise:\n— Ce-ai zice dacă am cădea deodată în cer? Nu ne-am mai opri.\nFelix înțelese punctul de vedere al Otiliei. Cum ședeau pe spate, aveau\nsenzația că sunt aplecați spre concavitatea cerului.\n— Atunci Pascalopol, continuă Otilia gândul ei, ar rămâne pierdut în\nurma noastră.",
  "— Nu mi-ar părea rău, zise Felix, deși, recunosc că e un om foarte de\ntreabă.\n— Nu-l poți suferi? Dar n-ai motiv pentru asta. Bietul Pascalopol, el e\nașa de modest!\n— Crezi? Am impresia că e indispus. Încep să mă căiesc că am venit.\n— Ti s-a părut că e indispus? Nu-mi vine să cred. De altfel am să-l\ndescos eu. În orice caz te asigur că nu din pricina ta, fiindcă te stimează, și-\napoi tu…\nFelix înțelese:„…Și-apoi tu nu reprezinți nici o primejdie”.\n— Otilia, își luă inima-n dinți Felix, îmi pare bine, dar, într-un fel, și rău\ncă am venit și aici, și la voi!\n— De ce? Întrebă simplu Otilia, fără să se-ntoarcă, cu ochii mereu la cer.\n— Fiindcă… Fiindcă m-am obișnuit cu tine, și încep să mă tem că voi\nrămâne iarăși singur.\n— Ți-e frică să nu fug cu Pascalopol? Ipoteza aceasta n-ar fi cu totul\nexclusă. Pascalopol e un om care merită o astfel de bucurie, însă nu vreau\nsă-l părăsesc pe papa și, prin urmare, nu te las nici pe tine.\n— Dacă n-ar fi moș Costache, ai fugi, va să zică! O fată ca tine poate să\niubească un om cu mult mai în etate?\n— Nu m-am întrebat serios asta, dar înțeleg ce vrei să spui. Însă ce tânăr\nde vârsta mea îți închipui că m-ar iubi pe mine așa cum sunt? Sunt foarte\ncapricioasă, vreau să fiu liberă!\nFelix ar fi voit să spună: „Eu!”, însă nu îndrăzni.\n— Aș voi odată să-ți vorbesc multe, se mulțumi el să zică, dacă vei\nputea să m-asculți.\n— Te voi asculta! Răspunse la fel de simplu Otilia, care în tot acest timp\nîși ținuse mâna pe mâna lui.\nUn câine începu să latre violent, apropiindu-se, și un glas bărbătesc se\nauzi strigând în noapte: „Hei, domnișorilor, acolo sunteți?” Felix și Otilia se\ndădură jos și, răspunzând la apel, se-ndreptară aproape alergând spre curte.\nCând se arătară, ținându-se de mână, în fața pridvorului, Pascalopol ședea\ngânditor la o măsuță. Părea trist.\n— V-am așteptat la cafea, zise el, poftiți! Eu, la moșie, nu prea pot fi un\ntovarăș agreabil pentru niște oameni tineri!\nOtilia sări pe marginea scaunului lui Pascalopol și începu să îndrepte\ngulerul acestuia.",
  "— De ce spui astfel de lucruri? Am plecat numai puțin, ca să poți vorbi\nîn tihnă. Nu te preocupa de noi.\nPascalopol luă mâna Otiliei și o sărută.\nTotuși, zile întregi Pascalopol fu absorbit de treburile moșiei, și cei doi\ninvitați rămaseră de capul lor. După vreo două săptămâni, moșierul fu chiar\nsilit să plece la București pentru două zile. În timpul acesta, Otilia, urmată\norbește de Felix, născocea tot soiul de distracții, izbutind să capete\ncolaborarea binevoitoare a oamenilor de la curte. De o cracă groasă\norizontală a unui nuc bătrân legase un leagăn în care se dădea în picioare,\nfluturându-și fusta și părul. Intra în toate șurile și dormea în fin. Nu se\nlăsase până ce nu se scăldase în heleșteu, gonind pe Felix ceva mai departe.\nDar petrecerea de predilecție o constituia un soi de cavalcadă specială.\nArgatul de la grajduri le dăduse doi cai mai ciolănoși, pentru tracțiune grea,\nun fel de cai normanzi mai zvelți, care se lăsau încălecați cu blândețe și fără\nșa, ducând pe călăreți încet, la o simplă bătaie cu palma pe spinarea lor. Cei\ndoi, supravegheați la început de argat, se dedaseră binișor la acest sport și\ncolindau singuri moșia. Însă Otiliei îi venise alt gust: să se urce chiar pe\ncalul lui Felix. Calul, masiv, suportă fără obiecție îndoita greutate, și astfel\noamenii văzură, crucindu-se, noua arătare, un cal purtând în spinare un\nbărbat și o fată, care stătea în față, lângă coamă, băiețește, cu fluierele\npicioarelor scăpate de sub rochie. Otilia găsea că acesta e sportul cel mai\nchic.\n— Simt nevoia, îi mărturisi într-o astfel de cavalcadă Felix, după atâta\nsingurătate, să iubesc pe cineva, să am o tovarășă… Nedespărțită.\n— Felix, îi răspunse Otilia, ești încă prea tânăr. Tu nu trebuie să te\ngândești la iubire, înainte de a-ți face o carieră strălucită. Iubirea, măsură ea\nvorba, e un cuvânt mare, dar apoi vezi că singură n-ajunge. Dacă un tânăr ar\navea răbdarea și bunătatea lui Pascalopol, cum l-aș iubi!\n— Pascalopol e și bogat, observă fără nici o intenție ironică Felix.\n— O, nu pentru, asta, protestă Otilia, însă e adevărat că numai un bogat\nca el poate să fie generos și gata de-a face unei femei orice capricii. Eu am\nun temperament nefericit: mă plictisesc repede, sufăr când sunt contrariată.\n— Va să zică, cugetă tare Felix, ca să fiu iubit, va trebui neapărat să\ndevin bogat?\n— Poate că da, însă nu-i de ajuns. Papa, să știi, e foarte bogat, și-l iubesc\nmult, însă nu poate să facă fericit pe nimeni. Mama a murit de supărare.",
  "Pascalopol aduse de la București știri neprevăzute. Stănică se căsătorise\nde două săptămâni, adică numaidecât după plecarea Otiliei. Toate\nformalitățile le avea de mult îndeplinite, amânase doar sistematic\nsolemnitatea, pentru a constrânge pe Simion să-i acorde zestrea cerută.\nLucrul se putuse deci face repede și într-un „cerc intim”. Dar pe dată ce\nformalitatea civilă fu îndeplinită (aceea religioasă fu respinsă ca prejudecată\nînvechită), Stănică și Olimpia se năpustiră asupra casei căpătate drept dotă\nși vrură să intre în stăpânirea ei numaidecât. Casa era însă închiriată, și, cu\ndrept cuvânt, chiriașul nu consimțise să se mute înainte de Sfântul Dumitru.\nStănică devenise agresiv, îl amenință, îi găsi viții de executare a\ncontractului, îi trimise somații în numele Aglaei, care, plictisită, se-nvoi cu\nchiriașul, plătindu-i o despăgubire, și acesta, în sfârșit, permise familiei\nRațiu să pună stăpânire pe proprietățile ei. Cei doi n-aveau însă nici o\nmobilă. Olimpia de o parte și Stănică pe de alta începură să jefuiască amabil\npe Aglae, Simion și Aurica, lingușindu-i și sâcâindu-i. Stănică pretinse că\nnu poate înțelege un cămin fără un document cât de neînsemnat că era\nginerele unui artist așa de mare ca Simion. Îi „smulse” câteva tablouri, pe\ncare apoi le aruncă în pod, cerând însă cele trebuitoare mobilării unei săli\nvrednice de aceste comori. Aglae le dădu tot ce putu. Soții Rațiu, nepăsători\nacum de posibilele reacțiuni ale lui Simion, veneau cu îndrăzneală, aproape\nîn fiecare zi, și se invitau la masă. În astfel de împrejurări, copilul, numai de\ndouă luni, fu cu totul părăsit. Uitat în odaie cu ușa închisă, dar cu un geam\nde sus deschis, copilul se zbuciumase, poate cu febră, și căzuse jos din patul\nneîngrădit. Plin de contuziuni muri repede. Olimpia primi lovitura cu mult\ncalm, aproape ca o ușurare, Stănică însă păru desperat. Sosi cu părul vâlvoi\nîn casa Aglaei, repetă scena inimii slăbite, notifică la toți că existența lui era\nzdrobită. Aurel fusese cel mai inteligent copil de pe lume și prevestea de pe\nacum o carieră strălucită. Stănică povestea fel de fel de dovezi de\nprecocitate, pretinzând că limbajul însuși se manifestase la copilul său.\nRefuză să se scoale de pe pat, sfătuind pe toți să se ducă să ajute pe\nOlimpia, care este tot așa de doborâtă, și mărturisind că, fără ajutorul altora,\nel nu va fi în stare nici măcar să înmormânteze mortul. Într-adevăr, nu făcu\nnici el, nici Olimpia nici un gest serios în direcția asta, încât cheltuiala căzu\nîn spinarea familiei Tulea. Stănică ceru chiar bani să comande monument\ncopilului fără pereche, și Otilia bănui că Pascalopol însuși fusese supus unei\ntaxe. La înmormântare, Olimpia fu nepăsătoare, plictisită, Stănică însă\nplânse cu hohote, câștigându-și simpatia femeilor care se găsesc mai tot",
  "timpul prin cimitire. Pascalopol arătă celor doi un număr din Universul, în\ncare se citea la coloana anunțurilor mortuare această compunere patetică:\nOtilia zâmbi puțin, apoi, devenind serioasă, zise:\n— De Stănică ăsta am avut repulsie chiar de la început. Îl cred capabil\nde orice și mă tem de el. Papa e slab, cum îl știi, n-ar trebui să-l primească\nîn casă prea des.\n— Împărtășesc în totul impresia dumitale, domnișoară Otilia, și am făcut\nce am putut să deschid puțin ochii lui moș Costache. Cocoana Aglae și\nStănică, iată o tovărășie primejdioasă.\nAșa vorbi Pascalopol, trăgând rar câte un fum de țigare. Felix nu-și putu\nda seama cam ce pericol putea reprezenta, pentru Otilia, Stănică.\nÎntâmplările ce urmară îl întăriră însă asupra dreptății aprehensiunilor\nOtiliei și ale lui Pascalopol.\nZilele trecură astfel cu mari absențe ale moșierului și cu încercări ale lui\nde a realiza față de Otilia atracțiile unui om în stare de orice zburdălnicie.\nOtilia îl copleșea cu calineriile ei, care strângeau inima lui Felix, în vreme\nce Pascalopol însuși se adumbrea de ușurința mai tinerească cu care acesta\nse adapta temperamentului fetei. Felix admiră caracterul bun al moșierului,\ncare oscila nesigur între sentimentul erotic și cel de paternitate, aci\ndetestându-i cordial prezența, aci luându-i cu afecțiune brațul, ca unui fiu\nmare. Învins de această discreție nobilă, Felix se prefăcea din ce în ce mai\nmult că e interesat intens de aspectele câmpului și dispărea, lăsând pe\nPascalopol să se bucure în voie de familiaritatea Otiliei, încredințat pe zi ce\ntrecea că ea nu depășea marginile unui nevinovat joc de salon. Totuși, într-o\nzi, fu, fără să vrea, pricina unei scene pe care o regretă. Otilia voise din nou\nsa meargă călare și-l invitase s-o ia alături pe același cal. Trecea astfel\nmândră și veselă prin apropierea curții, când Pascalopol, care nu mai văzuse\nacest inedit gen de călărie, le răsări înainte.\n— A, zise el puțin palid, faceți cavalcadă matinală. Felix făcu gestul de\na-l saluta, dar se opri, căci își dădu numaidecât seama de ridicolul situației.\nPascalopol o luă înainte spre grajduri, ca și când ar fi fost în mod special\nocupat.\n— Mi se pare, observă Felix, că Pascalopol e indispus.\n— Așa mi se pare și mie, trebui să recunoască Otilia, și, dându-se\nnumaidecât jos de pe cal, o luă repede pe urmele lui Pascalopol. Felix porni\nspre grajd. În drum, zări pe Otilia și pe Pascalopol de braț, îndreptându-se",
  "spre curte. Cel din urmă se arătă cucerit de gingășiile Otiliei, păstrând\nnumai resturile unei supărări amuzate.\n— Otilia, spuse Felix în aceeași zi fetei, eu aș vrea să plec de aici.\n— Și eu cred că e vremea să plecăm, consimți Otilia. A doua zi se\nîntorceau la București.",
  "VII\nCând, pe toamnă târziu, Felix, acum student în anul întâi la Medicină, se\ngăsi întâmplător în casa Aglaei, Aurica nu uită să-l atragă în punctul ei de\nvedere.\n— Nu-mi explic, insinuă ea, cum poți dumneata, un tânăr așa de distins\nși de familie bună, să ieși pe stradă cu o destrăbălată ca Otilia.\n— Otilia e foarte cuminte! Protestă Felix.\n— Nu știi dumneata toate, se încăpățână ea. O vede o lume întreagă\nhârjonindu-se cu fel de fel de tineri. Dac-ar ști Pascalopol, care moare după\nea!\n— Otilia urmează Conservatorul și are, se-nțelege, colegi cu care stă de\nvorbă. Nu e nimic extraordinar în asta.\nAurica luă un aer de compătimire:\n— Cum vă amețesc unele nebune pe voi, bărbații! Apoi oftă: N-am avut\ndarul ăsta! Poate azi eram și eu altfel!\nTocmai atunci pică Stănică, din ce în ce mai asiduu în casa Aglaei, cu\ncare părea a se-nțelege foarte bine. Era mai roșu la față și renunțase la orice\nboală.\n— Nu știți noutatea, vesti el tare, acum am aflat-o de la contabilul lui\nPascalopol. Pascalopol se logodește cu Otilia.\nSe produse atunci o reacție neașteptată. Aurica se făcu galbenă, apoi\nîncepu să tremure din toți mușchii feței și, în sfârșit, izbucni într-un plâns\nridicol, cu sughițuri ascuțite. Se aruncase pe canapea și, cu batista la ochi,\nscâncea, după aceea, comprimându-și fața, ieși ca o nebună din odaie și-și\nduse în camera ei, vecină, ecourile plânsului.\n— Dar ce s-a-ntâmplat? Întrebă Aglae, atrasă de zgomot. Stănică repetă\nștirea.\n— Proastă ești tu, Aurico, vorbi Aglae suspinătoarei prin ușa deschisă,\nsă-ți faci sânge rău pentru o dezmățată!\n— N-am avut noroc, se căină Aurica printre sughițuri.\n— N-ai avut îndrăzneală, fiindcă te-am crescut bine. Dar nici de una ca\nea nu s-alege ceva. S-o găsi cineva să deschidă capul lui Pascalopol.\n— E de datoria unor oameni de onoare să informeze pe Pascalopol\nasupra consecințelor. Trebuie împiedicat și moș Costache, observă Stănică.\nAglae făcu un gest de dispreț.",
  "— Costache se uită numai în ochii ei. E în stare, Doamne iartă-mă, de\ntoate năzbâtiile.\nFelix ar fi râs în altă împrejurare de plânsul așa de naiv invidios al\nAurichii. Îl împietrise însă știrea logodnei Otiliei, pe care o credea\nadevărată. Comunicând Otiliei scena din casa Aglaei, aceasta zâmbi dând\ndin umeri.\n— Fleacuri de-ale lor. Nu e nimic adevărat. Dar poți să-ți faci o idee de\nura lor. În curând, sunt sigură, o să te vâre și pe tine în chestiune.\nCurând după aceasta, feciorul anunță lui Pascalopol pe domnul Stănică\nRațiu. Moșierul făcu o mișcare de plictiseală și ar fi trimis vorbă că nu e\nacasă, dacă Stănică, venind strâns îndărătul feciorului, n-ar fi pătruns în\nodaie înainte ca acesta să fi sfârșit mesajul. Pascalopol întrebă din ochi pe\nStănică asupra rostului vizitei, întinzându-i o cutie mare de țigări de foi, dar\narătându-se mereu preocupat de alte lucruri. Stănică ședea pe marginea\nscaunului.\n— Și eu și soția mea vă păstrăm, începu el, domnule Pascalopol, o\nrecunoștință neștearsă pentru generozitatea cu care ne-ați ajutat atunci când\nam pierdut pe scumpul nostru fiu. De aceea, mi-am zis că, oricât sunt la\nmijloc legături de rudenie, trebuie să răspund și eu printr-un gest leal și să\nvă atrag atenția asupra unei primejdii. Mi s-a spus că vă logodiți cu\ndomnișoara Otilia.\nPascalopol întrerupse cu vioiciune:\n— Cine ți-a spus asta? Domnișoara Otilia?\n— Nu. Vedeți, lumea vorbește. Pascalopol se posomorî din nou.\n— Domnișoara Otilia, continuă Stănică, este o fată foarte simpatică, dar\nștiți, educația ei a fost fatalmente neglijată. Moș Costache e om bătrân, nu\npoate s-o supravegheze, n-are interes, în definitiv.\n— Pentru ce n-are interes? Întrebă serios moșierul. Stănică își pierdu\npuțin cumpătul.\n— Pentru că, cred că știți, poate, Otilia nu e fata lui, e o…\n— Domnule Rațiu, observă Pascalopol cu reproș, ești un om cu cultură,\nun avocat, nu înțeleg cum poți vorbi astfel de lucruri. Credeam că vii să-mi\nspui ceva serios.\n— Depinde de cum vedeți chestiunea. E foarte serios. Otilia e tânără,\nneexperimentată, azi se întâlnește c-un tânăr, mâine cu altul, o fată greșește\nușor. În casa lor stă un student de vârsta ei, pentru care se pare că are\nînclinațiuni… Cumnata mea Aurica a văzut lucruri decisive, dar, ca",
  "domnișoară, s-a sfiit să vă comunice, de aceea am luat eu hotărârea să vă\nscutesc de o decepție. Înțelegeți, un om mai în vârstă, chiar bogat, nu poate\nlupta cu temperamentul aprins, poate prea aprins, al unei fete de\nnouăsprezece ani.\nPascalopol lovea nervos în birou cu coada unui cuțit de tăiat hârtie.\n— În definitiv, cu ce scop îmi spui toate astea? Întrebă el, ridicându-se.\n— Dar… ca să vă servesc, din recunoștință, până nu e prea târziu.\n— Îți mulțumesc, zise scurt Pascalopol, acum sunt ocupat. Și trecu în\naltă cameră, încuind ușa după sine. Stănică mai rămase puțin pe scaun,\nexaminând suprafața biroului. Luă în mâini o carte de vizită, o hârtie scrisă\nla mașină, un plic cu antet, le examină și le puse la loc, apoi scoase din cutie\ndouă țigări de foi și se ridică. La ușă se opri și, răzgândindu-se, se întoarse\nși mai luă încă două țigări.\nPascalopol, întors de la moșie, își reluase de mult obiceiurile și, fără a-și\nexagera primejdiile din partea lui Felix, venea aproape în fiecare zi la moș\nCostache. În seara aceasta nu veni. Pe fața Otiliei, Felix citi o umbră de\npreocupare. A doua zi, Otilia ieși în oraș. Întors de la Universitate, Felix o\ngăsi stând turcește pe sofaua ei, cu genunchii strânși în brațe și cu bărbia\nrezemată pe genunchi.\n— Sunt foarte plictisită! Aș vrea să fug undeva, să zbor. Ce bine de tine\ncă ești liber! Aș vrea să fiu băiat.\n— Nu vrei să-mi spui ce ai? O întrebă Felix, blând.\n— Nimicuri, niște mizerii, de ce să le mai știi și tu. Atâta îți spun, că\nvreau să plec de aici.\nFelix se îngrijoră din nou.\n— Unde vrei să pleci?\n— Oriunde. Și cu tine aș pleca.\n— Otilia, se exaltă Felix, fac pentru tine tot ce-mi spui. Știi că am\noarecare venit, o casă, vei fi… Sora mea, dacă vrei așa.\nOtilia începu să zâmbească și mângâie matern și cu vârful degetelor\nsubțiri obrazul lui Felix.\n— Sunt o nebună, Felix, nu trebuie să te iei după mine. Tu nu ești încă\nmajor, deși papa ne-ar da voie să facem orice năzbâtii, să ne așezăm și-n\nlună. Însă ar vorbi lumea pe seama ta. Tu trebuie să fii liber, să muncești.\nAltfel, îți ratezi cariera. Am să-l rog pe papa să se mute de aici.\nOtilia se ținu de cuvânt și, copleșind pe moș Costache cu mângâieri,\nîncepu să-l roage:",
  "— Papa, să ne mutăm de aici, te rog, ai unde. Felix e prea departe de\nUniversitate, și ar avea nevoie de o cameră mai bună, să-și primească\ncolegii. Și eu mă duc greu la Conservator. Ai casa din strada Știrbey Vodă.\nDoar Felix plătește.\nGâdilat de brațele Otiliei, moș Costache rezista moale, cu vocea lui\nrăgușită.\n— Are să fie cam greu, pierd un venit…\n— Papa, te rog, hai să ne mutăm.\nMoș Costache spuse Aglaei noua hotărâre. De altfel, își făcuse socoteala\ncă ar putea să închirieze casa din Antim mai scump decât cealaltă.\n— Cine ți-a dat ideea asta? Se răsti aceasta. Luat repede, Costache\nmărturisi:\n— Otilia. E departe de Conservator.\n— E departe de bărbați, îl parodie Aglae. N-ai să lași casă bună,\nbătrânească, pe mâini străine. Atât îți spun!\nMoș Costache nu îndrăzni să scoată nici un cuvânt și, când Otilia îl\nîndemnă din nou să se mute, căută să iasă din încurcătură cu un:\n— Să vedem! Să ne mai gândim. Nu e nici un zor! Ostilitatea Aglaei se\nîndreptă încet, dar sigur și în direcția lui Felix, așa cum prevăzuse Otilia.\nTânărul o constată în mici lucruri, în aparență neînsemnate. Întâi nu mai fu\nrugat să pregătească pe Titi pentru corigență, fiind înlocuit cu Stănică, a\ncărui pedagogie gălăgioasă, plină de invective împotriva școlii, se dovedi\nmai pe placul lui Titi. Apoi văzu că Aglae avea un chip special de a-și arăta\ninvidia într-o privință oarecare, și anume, tăgăduind cu autoritate că ceva se\nîntâmplase sau se va întâmpla.\n— Ce faci, zisese ea lui Felix, cu un dispreț intenționat, prefăcându-se că\nuitase planurile acestuia, nu-ți cauți o slujbă? Ca orfan, găsești mai ușor. Să\nai și dumneata un mic rost în viață.\n— Urmez Facultatea de medicină, vesti Felix jignit. Aglae afectă a nu-l\nlua în serios:\n— Aș, facultatea, asta e pentru băieți de bani gata. Îți găsește el,\nCostache, vreun rost pe undeva.\nFelix se temu ca Aglae să nu înrâurească pe moș Costache și ca acesta să\nnu fie cumva în stare să-l împiedice, măcar nedându-i cele trebuitoare. Dar\nmoș Costache, ca de obicei, nu numai nu-l stânjeni, ci părea mândru de\nîmprejurarea asta, și, mai târziu, primi pe colegii tânărului cu mimica lui\nparticulară, însă cu o desăvârșită îngăduință. Numai când Felix avu",
  "trebuință de bani pentru înscriere, moș Costache se fâstâci, întrebă dacă nu\nse poate mai târziu, sfătui pe tânăr să ia din altă parte, că găsește el pe urmă.\nCum Felix nu avea nici un „altă parte”, înfățișă cazul Otiliei, care făcu ceea\nce făcuse și altă dată. Pretinse a avea ea o metodă sigură, merse prin oraș și\naduse bani, cu sfatul de a nu pomeni nimic nimănui. Felix deveni, bănuitor.\nTiti se înscrisese mai departe la liceu, după ce dăduse corigența, și frecventa\ncursurile îmbrăcat în uniformă ca un ofițer. Și el începuse a-l irita pe Felix\ncu această convingere nestrămutată că Felix nu va urma mai departe\nstudiile.\n— Acum ce faci? Îl întrebă el.\n— Mă voi înscrie la Universitate. Titi tăcu neutru, apoi spuse convins:\n— Mama zice că ai să-ți cauți o funcție!\nCând Felix se înscrise cu adevărat la Universitate, Aglae păru\nconsternată.\n— Tu nu supraveghezi deloc pe băiatul ăsta? Zise ea lui Costache.\nStănică deplânse soarta intelectualilor și se jură că, dacă ar fi avut din\nnou vârsta lui Felix, s-ar fi vârât la un meșteșug. Lucrul fiind iremediabil,\nAglae începu și ea să compătimească viața medicilor, să dea pilde de\nmizerie, să dezguste în orice chip pe Felix. Nu trecu mult și Titi nu mai\nmerse la liceu și apăru într-un costum civil măiestos, cu lavalieră. Taina se\nlămuri pe dată. Titi era prezentat ca „student” la belle-arte, unde într-adevăr\nse înscrisese, pretinzându-se că a terminat liceul. Acum Aglae, până mai ieri\ndetestatoare a mâzgălelilor lui Simion, se mărturisea o admiratoare aprinsă\na artelor.\n— N-am vrut, zicea ea, să împiedic vocația lui Titi. Să-și cultive talentul\nîn liniște, că îngrijesc eu de viitorul lui. Nu oricine se naște cu un dar ca al\nlui.\nAcestea fiind spuse față de toți, Otilia făcu cu ochiul lui Felix. Aglae o\nobservase.\n— Și dacă mi-o ajuta Dumnezeu, adăugă ea înțepat, am să-l însor și să-l\nașez la casa lui, ca să nu cadă pe mâinile unei dezmățate.\nIronia soartei făcu ca tocmai „dezmățata” să deștepte instinctele erotice\nale lui Titi. De la o vreme, acesta venea din ce în ce mai des în casa lui\nGiurgiuveanu, căutând în chip învederat pe Otilia. Lipsit de elocuțiune și de\nidei, el se așeza în apropierea fetei și zâmbea tăcut, căutând cu dificultate un\nprilej de convorbire. Totuși, aceste vizite dese erau surprinzătoare din partea\nlui Titi, care nu ar fi mers singur în casa cuiva, sub nici un chip. Titi se lăsa",
  "îmbrăcat după gustul Aglaei, se mișca după ordinele ei și refuza să facă\naltceva, pe dată ce citea negațiunea în ochii ei. Acum Titi părea nervos și-și\nînghițea, când vroia să vorbească, prea des, saliva.\n— Ce faci? Întrebă el deodată, așezându-se lângă Otilia.\n— Tu nu vezi? Cos, răspunse Otilia, fără să-și ridice capul, ca unui copil\nmic.\nCâteodată Titi ședea așa de mult, rumegând o intenție obscură și\nurmărind toate gesturile acesteia, încât Otilia se agasa și se ridica să plece în\nodaia ei. Titi o urmărea docil și acolo și se posta în pragul ușii.\n— Titi, tu n-ai nici o ocupație?\n— Nu! Răspundea naiv Titi, urmărindu-și gândul neexprimat. Un\ninstinct de fată însă făcea pe Otilia ca față de Titi să-și supravegheze\ngesturile ei, așa libere și de nepăsătoare, de obicei. Titi începuse să fie\ncongestionat la față, distrat, și Aglae, bănuind pricina, îl îndemna să plece\nde acasă. Stând pe bancă chiar alături de Otilia, fiind de față și Felix și\nvorbind cu toții despre colegele lor, Titi, râzând chinuit, apucă stângaci\nbrațul gol al Otiliei.\n— Dar stai frumos, Titi, ce ai? Se irită aceasta și privi semnificativ în\nochii lui Felix.\nTiti puse lui Felix, între patru ochi, o întrebare care-i sui acestuia tot\nsângele la cap:\n— Ascultă… Tu ești bine cu Otilia… Spune drept… Se pretează?\n— Cum poți jigni pe Otilia, se indignă Felix, presupunând asemenea\nlucruri? Otilia e o fată cuminte.\nTiti mestecă saliva, preocupat și incredul:\n— Mama spune că a văzut-o cu mulți.\n— Nu e adevărat, nu e adevărat! Negă Felix aprins. Într-o zi însă, Titi,\ndupă o lungă ședere nemotivată în apropierea Otiliei, care citea, îndrăzni un\ngest oarecare de concupiscență, care irită pe fată.\n— Ești nebun, Titi, țipă ea, pleacă de aici!\nȚipătul ei fu auzit indirect de Aglae, care se mânie foc, însă nu pe Titi, ci\npe Otilia. Ea își vărsă toată ciuda față de moș Costache, fiind sigură că\nOtilia o auzea dintr-o odaie alăturată:\n— Nici n-a pus mâna băiatul pe ea. Și dacă ar fi pus, ce? Fete ca ea\npentru asta sunt. Să trăiască discret cu băieții de familie, să-i ferească de\nalte lucruri mai rele.\nOtilia apăru pe ușă cu coama mânioasă, cu ochii încărcați de fulgere.",
  "— Papa! Strigă ea, ori plec pentru totdeauna din casa asta, ori tanti\nAglae nu mai calcă pe aici.\nMoș Costache holbă ochii, și așa prea holbați, și deschise brațele ca un\nom ce stă să se-nece, privind cu teroare și implorare când pe unul, când pe\naltul. Aglae făcu o strâmbătură de sfidare, dar nu îndrăzni să mai vorbească,\nuimită de neașteptata reacțiune. Costache, după ce așteptă în zadar ca cele\ndouă părți să se potolească, spre a-i cruța trebuința de a lua o atitudine, își\ndădu seama de tăria mâniei Otiliei, care aștepta inflexibilă.\n— Nu-nu-nu… Trebuie. Să-să-să… Spuneți vorbe grele, se bâlbâi el\ncătre Aglae, la plural, spre a atenua prin echivoc reproșul.\nAglae ieși, trântind ușa. Otilia merse către moș Costache, îl îmbrățișă\ntristă, dar fără să plângă, și, lăsându-și capul pe umărul lui, spuse alintându-\nse:\n— Papa, de ce lași tu să mă batjocorească, știi bine că nu le-am făcut\nnimic?\nMoș Costache, în loc de orice răspuns, o strânse ușor în brațe.\nAcum tanti Aglae nu mai venea în casa lui moș Costache, spre întristarea\nacestuia și bucuria Otiliei. În schimb, atât Costache, cât și Aglae, ca să\npoată păstra comunicarea între ei, unul, din lașitate, cealaltă, din interes, se\nfoloseau de Felix, care începu să fie, fără voia lui, un agent de legătură. În\nacelași timp, Stănică făcea cu ochii lui ceea ce ar fi voit sa facă Aglae. Se-\nntâmplă ca o dată Stănică să-l găsească în casă, în odaia lui, numai pe Felix,\ncare citea un curs de anatomie. Venise tiptil, trecând prin toate odăile fără să\ntrântească ușile, așa încât Felix fu speriat când auzi înapoia lui un glas\nbărbătesc. Stănică începu să se plimbe prin cameră, examinând cu atenție\ntoate lucrurile și vorbind cu o bonomie intenționată, ce presupunea\ncomplicități din partea lui Felix.\n— Va să zică, aici stai… Nu e rău (Stănică înfipse mâna în saltea, privi\nfugitiv în dulapul de haine), are mobile moș Costache… Nu știi cât îți reține\npentru pensiune? Te pomenești că nu știi nici ce venit ai! Să știi că am să\nmă interesez, aflu eu prin oamenii mei, moșu e pezevenghi (Stănică ieși în\ngeamlâc, continuând vorbirea și mai tare, și deschise ușa de la odaia\nOtiliei), e bogat putred, dar se ascunde, nici nu poți ști bine ce are și ce n-\nare. Aici șade Otilia! Frumos! Frumos! Nostimă fată, Otilia (Stănică făcu cu\nochiul lui Felix), are temperament, știe Pascalopol după ce umblă, stai\nalături de ea, las' că-i bine, și eu, când eram student, ședeam la gazdă pe\naceeași sală cu o fată delicioasă, eh, ce fată, să te ferești însă de Otilia, e",
  "șireată, fă-ți interesele și atât, nu te cola, las' că nu ești dumneata prost, nu te\nvăz eu? (Stănică făcu iar cu ochiul lui Felix, căruia îi ardeau obrajii de\nciudă.) Dar ce are Otilia aici? (Stănică îi scotocea acum prin sertare.) Ce de\ninele, ce de cercei, batiste fine, fleacuri scumpe, Pascalopol să trăiască…\nCu Otilia, dacă ai bani, bine, dacă nu, te plantează. (Stănică începu să\ncoboare scările, condus strâns de Felix, care se temea să nu ia ceva din casă;\najunși în odaia cu masa de joc, începu din nou să scotocească, întoarse\ntablourile pe dos, cercetă căptușeala de lemn a oglinzii, aruncă ochii în toate\npărțile, în sfârșit ridică capacul cheselei cu tutun și începu să miroasă.) Are\ntutun bun moșu, și știi de unde, nici nu-ți trece prin gând, are debit de tutun,\npe care îl exploatează prin alții, tot Pascalopol i-a făcut rost de brevet,\ncâștigă grozav, fiind în centru. (Stănică vârî mâna adânc în chesea și-și\numplu buzunarul cu tutun.) Uite, oameni ca ăștia lasă succesiuni încurcate,\nți-o spun eu, ca avocat, nu fac testament, sau fac unul neștiut de nimeni, în\nfavoarea câte unui șiret. Otilia ce treabă are? Noi, familia, dacă am fi mai\nenergici, am putea lua măsuri, știi, sunt destule, debilitate mintală etcetera,\netcetera, dar moșul e pezevenghi, îl învață Otilia și-l ajută Pascalopol.\nAscultă, spune drept, în fond e în interesul dumitale, eu pot să-ți fiu de mare\nfolos în carieră (am să-ți recomand o fată faină, unică), n-ai auzit pe moș\nCostache vorbind de testament, de adopțiune, de lucruri de astea, în sfârșit?\nE discret moș Costache, dar dumneata trage cu urechea, mai ales când vine\nPascalopol. Mai treci pe la noi, întreba Aurica de dumneata!\nDin această pălăvrăgeală a lui Stănică, Felix fu nevoit să constate că\nunele lucruri nu erau lipsite de adevăr. Mergea pe stradă cu un coleg de\nfacultate, când deodată acesta îl trase repede de braț.\n— Vino-ncoace, să ne ascundem colo în gang. Trece în colț proprietarul\nmeu, căruia nu i-am plătit chiria pe luna asta.\nSe aflau pe bulevardul Elisabeta, pe porțiunea dinspre Cotroceni. Felix\naruncă ochii și zări pe moș Costache, care o lua în direcția Căii Plevnei.\nÎntrebă mirat:\n— Acela e proprietarul? Dar bine, este unchiul meu, Costache\nGiurgiuveanu.\n— Nu mai spune! Chiar așa-l cheamă.\nColegul îl informă că ședea într-o casă de raport cu câteva caturi, foarte\nmodernă, însă cu apartamente mici, pe care proprietarul le închiria la\nstudenți, la intelectuali tineri în concubinaj, scoțând astfel un venit mai\nmare. Accepta chiria lunar, în schimb se acoperea printr-o poliță scadentă la",
  "data exigibilității ei. În caz de neplată, preschimba polița sporindu-i cifra,\nsau o protesta, dând afară pe chiriaș. În genere însă îngăduia pe toți cu\nmultă bonomie, fiindcă prin sistemul polițelor și al întârzierilor, chiria, mică\nîn teorie, se dubla. Plătită anticipat, chiria era, de pildă, patruzeci de lei\nlunar, polița era de optzeci de lei, la întârzieri cu preschimbări se adăuga\ndobânda. Când tânărul chiriaș se încurca, moș Costache nu devenea brutal.\nArunca ochii prin casă, ajuta memoria debitorului și-i cerea, bunăoară, dacă\nera student în medicină (pe aceștia îi prefera), tratate de medicină, cursuri,\narticole de obicei scumpe. Felix își aduse aminte fulgerător atunci că moș\nCostache se oferise să-i cumpere el, punându-i în cont, anume manuale,\nceea ce-l surprinsese ca contrastând cu aparenta lui ignoranță, și că chiar îi\nadusese unul, în perfectă bună stare, cu excepția unei semnături rase cu un\nbriceag. Colegul îi mai povesti că moș Costache vine des să vadă casa, îi dă\ntârcoale atente, privind-o cu mâinile la spate de pe trotuarul opus, ba urcă\nscările, ascultând uneori zgomotele din casă, că instalase, unicul în\nBucurești, un dispozitiv care face ca becul electric, aprins cu comutatorul de\njos, să se stingă cam în clipa când chiriașul ajunge la etaj. Asta, pentru a\nevita rămânerea peste noapte a unei lămpi aprinse. (Felix se gândi prin\ncontrast la lampa cu petrol din casa lui moș Costache.) De altfel, bătrânul\nnu făcea nici o observație, privea cu ochi paterni pe tinerii care aduceau\nfemei și le saluta ceremonios pe acestea, dacă păreau de condiție bună.\nColegul mai adăugă că moș Costache avea obiceiul să încerce de a da\nrestul, la unele sume plătite, în timbre poștale, pe care le ținea într-un\nportofoliu gros, legat cu gumilastic, pretextând că n-are mărunțiș. Felix își\naminti numaidecât de debitul de tutun denunțat de Stănică.\nSpre Crăciun, Stănică apăru în casa lui moș Costache cu un individ\nnecunoscut, între două vârste, îmbrăcat în haine prea lungi, ponosite, cu\nmari mustăți roșcate căzând peste buze, cu capul ras. Avea înfățișarea\nnerușinată, ipocrită a avocaților de provincie, siliți să facă orice pentru a trăi\nși lipsiți de orice scrupule. Fața îi era rumenă, înfloritoare, iar ochii,\nspălăciți. Întâmplător, se afla și Pascalopol, fiind spre seară, alături, se-\nnțelege, de Otilia și de Felix. Acesta rămase nedumerit când Stănică\nrecomandă pe individul roșu:\n— V-am adus un doctor fain, eminent, prieten intim al meu, domnul\ndoctor Vasiliad, cam grecotei el, nu-i vorbă, dar bun doctor, pe mulți a\nsculat din pat.",
  "Stănică vorbea familiar, cu pretenții de umor, însă Pascalopol nu gustă\ndeloc spiritul lui și lăsă privirea în jos, jenat. Doctorul se așezase îndrăzneț\npe scaun și aștepta ca un specialist chemat într-adins. Felix schimbă câteva\nocheade cu Otilia. Vădit, amândoi nu înțelegeau ce voiau cei doi musafiri.\n— Papa, întrebă Otilia, ești bolnav? Tu ai chemat pe domnul doctor?\n— Nu, nu, nu, se apără Costache, înspăimântat la ideea de a plăti vreo\nvizită. N-am chemat pe nimeni.\n— Ei, frate, preciză Stănică cu aer jignit, domnul doctor nu ia nici un\nban, l-am adus eu ca pe un prieten, să-l cunoașteți și dumneavoastră, dar ar\nfi bine să vă examineze puțin, nu strică, e mai cuminte să chemi doctorul\ncând ești sănătos. Nu e așa, Vasiliad, ce zici?\nÎn loc să se arate jenat, ca o cântăreață căreia i se cere să cânte la vizite,\ndoctorul răspunse hotărât:\n— Se-nțelege, se-nțelege!\n— Ce spui, Vasiliad, de verișoara mea Otilia, zise Stănică, arătând spre\nfată, nu-i așa că-i strașnică?\nVasiliad păru a aproba, dar întrebă judecătorește:\n— Sunteți căsătorită?\n— Aș, pufni Stănică, ce căsătorită! Nici n-o sfătuiesc să se căsătorească.\nAzi, o fată frumoasă și inteligentă face carieră strălucită, dacă n-are\nprejudecăți. Ce să se mărite? Cântă admirabil la pian, vorbește două limbi\nstrăine, i-ar trebui o protecție mare. Ai văzut Lilly de Georgiades! A luat un\npremiu la Nisa acum trei ani!\nOtilia se-ncruntă de bunăvoința trivială a lui Stănică, și Pascalopol\nîncepu să bată nervos cu degetele în masă. Lilly de Georgiades era, alături\nde Mița Biciclista, o curtezană de stil mare a Capitalei din acea epocă.\n— Examineaz-o pe Otilia, stărui Stănică. E cam nervoasă, debilă.\nOtilia opri scurt, cu un gest ironic, pe doctor, care se mișcase spre ea.\n— Mersi! Nu sunt bolnavă, sunteți prea gentil!\n— Nu știi, Otilio, declamă Stănică, ce ureche fină are doctorul!\nMinunată! Dacă-l aduceam la vreme la îngerașul meu, azi ar fi trăit. Să știi\nce te așteaptă, să previi, ăsta e rostul medicinei! Moș Costache, te rog eu\n(Stănică făcu din mâini semnul rugăminții), am văzut că tușești, ai să-mi\nmulțumești.\nVasiliad se ridicase, îndreptându-se spre Costache, care implora pe\nceilalți din ochi să-l salveze, în vreme ce Stănică, spre a-i zădărnici\nrezistența, îi și trăsese haina.",
  "— Găsesc că nu e potrivit, protestă Otilia cu oarecare iritare, să-l\nexaminați pe tata, fără rost, să-i mai vârâți în cap cine știe ce idei.\nStănică izbutise sa tragă și vesta și se făcu că n-aude pe Otilia.\n— Ai să-mi mulțumești, nu altceva! Asigură el pe moș Costache. Ureche\nminunată.\nDoctorul Vasiliad comandă profesional bătrânului:\n— Scoateți-vă și cămașa!\nAcesta, intimidat, se execută, aruncând o uitătură vrednică de milă către\nceilalți, care nu se putură abține de a nu zâmbi.\n— Câți ani aveți? Întrebă doctorul, imperios. Moș Costache se fâstâci.\nEra învederat că nu-i plăcea să-și spună vârsta.\n— Șaizeci și șapte, șaizeci și cinci… Nu știu!\n— Hm! Făcu doctorul, în timp ce Stănică se-nvârtea, frecându-și\nmâinile, în prada unei vizibile satisfacții. Ați suferit de vreo maladie\ninfecțioasă intimă, soția dumitale a făcut avorturi?\nMoș Costache se-ngălbeni, iar Pascalopol interveni:\n— Domnule doctor, eu cred că la o consultație de amuzament nu e\nnevoie de întrebări nepotrivite, când sunt de față și domnișoare.\n— De ce, de ce? Sări țanțoș Stănică, domnul doctor trebuie să știe tot!\nDoctorul nechemat așeză pe bolnavul fără voie pe un scaun, îi ciocni\ngenunchii, așezați unul peste altul, spre a le controla reflexele, încercă cu un\nac de gămălie sensibilitatea epidermei, privi pe Costache în pupilele ochilor,\ncu ajutorul unei lumânări apropiate brusc, îl puse să scoată limba afară și s-\no țină dreaptă, îl chestionă apoi într-un mod straniu: cât face 15 + 18, în ce\nan se află, cine este rege. Moș Costache, așa de supus prin firea lui, se cam\nsupără:\n— Crezi c-am ajuns în dddoaga copilăriei?\n— De câtă vreme aveți această dificultate la vorbire? Întrebă doctorul,\nprivind cu înțeles spre Stănică.\nIritat de îndrăzneala lui Vasiliad, moș Costache se bâlbâi și mai rău:\n— Uuunde vvvezi dum… Dumneata că am dificultăți?\n— Așa vorbește dumnealui totdeauna! Asigură Stănică. Felix, deși la\nînceputul studiilor, din scurta lui experiență prin contactul cu colegii, prin\nlectura din proprie inițiativă a unei patologii generale, înțelese că Vasiliad\numbla să descopere la moș Costache o atingere a sistemului nervos, vreo\ninfecție localizată. Din felul cum examina doctorul, nu i se păru că are de-a\nface cu un practician bun.",
  "— Domnule doctor, zise el, ceea ce bănuiți dumneavoastră, examinând\nreflexele, nu poate exista în nici un caz în această casă.\n— Dumneata ai noțiuni de medicină? Întrebă Vasiliad, ostil.\n— Domnul este student în medicină! Comunică Stănică. Doctorul se\nîncruntă și deveni deodată servil.\n— Daa? N-am știut! Firește că nu e nimic. Dar noi ne facem datoria.\n— În cazul de față, mi se pare că vă amuzați pe socoteala lui papa,\nadăugă Otilia.\nPascalopol privi la cei doi tineri cu simpatie și bătu aprobativ pe Felix pe\număr.\nVasiliad începu acum să facă auscultația plămânilor, ducându-și urechea\ndeasupra spinării bătrânului.\n— Spuneți treizeci și trei, comandă el.\n— Cccum?\n— Spuneți tare: treizeci și trei. Așa. Tușiți. Din nou: treizeci și trei.\n— Treizeci și trei. Treizeci și trei. Treizeci și trei. Doctorul ridică capul.\n— Ați suferit vreodată de vreo congestie la baza stângă?\n— Nu-nu-nu! Se apără Costache, puțin palid.\n— Ați avut ceva: aud crepitațiuni.\n— Domnule doctor, sări Pascalopol, lăsați omul în pace. N-a avut nimic.\n— Nu aveți din când în când sufocațiuni, palpitații? Moș Costache ezită,\nindispus.\n— Am să vă dau un calmant foarte bun, insinuă doctorul!\n— E vârsta, firește, comentă sinistru Stănică. Examinează și inima,\nVasiliad.\n— Se-nțelege, se-nțelege.\nVasiliad ordonă lui moș Costache să-și oprească respirația și-și puse\nurechea pe pieptul lui, în vreme ce cu mâna dreaptă îi lua pulsul.\n— Oarecare oboseală, decretă el, nesolicitat, evident, îngroșarea vaselor.\nSunteți cam sanguin, cam rumen la față. Trebuie să vă feriți de accidente.\nMâncare mai puțină.\nDoctorul se pregătea să continue examenul și în direcția nutriției, însă\nmoș Costache începu să reziste. Își trăsese cămașa și se îmbrăca.\n— Ajunge, ajunge, n-am nevoie, mulțumesc, bombăni el.\n— Suntem grăbiți, domnule doctor, tăie scurt Pascalopol, ridicându-se,\ntocmai voiam să ieșim în oraș. La revedere. La revedere, domnule Stănică.",
  "— Circulația dumneavoastră e singura chestie care trebuie să vă\npreocupe, urmă doctorul, ca să dea o înfățișare onorabilă concedierii.\n— Nu-i așa? Nu-i așa? Exultă Stănică, nu se știa dacă de recomandarea\ndoctorului, sau de știrea proastei sănătăți a examinatului.\nCa să scurteze comedia, Pascalopol trecuse în odaia alăturată, trăgând\nprintr-un semn pe toți ceilalți ai casei. Moș Costache se duse supărat în\nodaia lui, să-și dreagă îmbrăcămintea, iar Otilia veni cu informația că\nStănică și doctorul trecuse, prin stradă, în curtea Aglaei.\n— Ceea ce face Stănică mi se pare foarte suspect, spuse Pascalopol către\nFelix și Otilia. Să fiți cu ochii în patru. Cu siguranță că doctorul a fost trimis\nde cocoana Aglae. Am impresia că am auzit de el, e unul dintre acei ratați ai\nmeseriei, cu care se aranjează decesele cu moșteniri importante, gata să dea\norice mărturie.\n— Dar ce rost are să vină aici, nu înțeleg, spuse Felix.\n— Zici că îi făcea examenul sistemului nervos? Urmă Pascalopol,\napucând pe Felix prietenește de braț. Întreba de infecții, de avort, firește. Cu\nalte cuvinte, voia să vadă dacă nu cumva Costache e pe cale de a se scrânti,\nde a deveni iresponsabil. Un șnapan de ăsta, care are curajul să intre\nnepoftit în casa omului și să-l dezbrace, e în stare de orice. Poate să\ninsinueze că a avut impresia că Costache era atins, că bâlbâiala, pe care\ntoată lumea i-o știe, e un fenomen suspect etcetera. Dacă cucoana Aglae ar\nfi întrebată, ca martoră, ce știe despre bâlbâiala inofensivă a bietului\nCostache, ce credeți c-ar spune? Cei doi erau nedumeriți.\n— Ar fi în stare să spună că Costache n-a avut-o înainte și că numai de\ncâtăva vreme i-a venit, că Costache a început să devină iritabil, c-o gonește\npe ea, pe soră-sa. Lumea o crede, ca soră.\n— Dar de ce? Se chinuia mereu Felix cu întrebarea.\n— Ești copil! O vezi pe fata asta? (Arătă spre Otilia.) Fata asta n-are pe\nnimeni, decât pe moș Costache, care, să nu fim nedrepți, o iubește. Datoria\nlui este însă să-i lase un rost, fiindcă i-a mâncat averea bietei maică-sa, sau\ns-o adopte, ca să-i asigure succesiunea. Dacă ar vrea (spuse el ca pentru\nsine), de mult n-ar mai interesa-o mizeriile astea. Dar, în sfârșit! Ei bine,\ncucoana Aglae, condusă de Stănică ăsta, care e un escroc (să nu te superi,\ndomnișoară Otilia) și umblă după procopseală, e capabilă să declare că\nCostache s-a smintit și e iresponsabil, aducând mărturia doctorului. Pentru\nbani, capeți orice declarație. Costache pus sub interdicție înseamnă\nscoaterea din casă a domnișoarei Otilia.",
  "— Vai! Se înspăimântă Otilia de raționamentul dur al moșierului.\n— Așa ceva n-are să se-ntâmple, nu-ți fie teamă, o mângâie Pascalopol,\nCostache e sănătos, trăiește mai mult decât noi toți; dar trebuie să fii\nprudentă. Spionajul e cam rușinos, dar uneori e sănătos. Domnul Felix\nmerge des prin casa cocoanei Aglae, n-ar strica să tragă cu urechea. Trebuie\nsă țină și el la dumneata (am văzut eu că ține, nuanță Pascalopol cu o ironie\nbonomă), cum țiu și eu, și moș Costache… ca la o ființă gingașă, care\nmerită ocrotirea, ca la o floare rară. (Felix privi pe moșier, aprobând, gata la\ndevotamente.) Să fim preveniți, să nu-i facă lui moș Costache cine știe ce\nboroboață. Stănică ăsta e îndrăzneț, nerușinat, știe, ca orice avocat, toate\nșicanele.\n— Nu-mi vine să cred, mai rezistă conștiința Otiliei, că tanti Aglae ar fi\nîn stare să ajungă până la mârșăvia asta, măcar de rușinea lumii, fiindcă,\naltfel, este într-adevăr lipsită de orice sentimentalisme. De ce ar da de\nbănuit? O cred mai ipocrită.\n— Dacă nu s-au gândit la asta, atunci au vrut să știe, emise Pascalopol\naltă ipoteză, dacă Costache o mai duce mult. Să vadă cum merge inima,\ndacă n-are vreo racilă, să-l supravegheze de aproape. Știi de ce nu l-a lăsat\npe Costache să se mute? Ca să nu scape de sub ochii ei. Dacă moș Costache\nar fi mai de înțeles, de mult îl făceam să-și pună afacerile în regulă.\nMoș Costache se întorsese îmbrăcat cu paltonul, dar cu fața întunecată.\n— Aaasta nu-nu-nu-mi place… Să nu-mi mai vvvie pe-aci! Protestă el,\nprea târziu.\nPascalopol îl luă de braț și-l împinse spre ieșire. Ceilalți se pregăteau și\nei să-l urmeze, fiindcă moșierul îi invitase seara în oraș. Când trăsura se\nurni, Pascalopol spuse bătrânului, îmbietor:\n— Măi Costache, fă-mi, mă rog, plăcerea și treci mâine dimineață pe la\nmine, am să-ți spun lucruri care te interesează.\nFelix, așezat pe banchetă, avea privirea îndreptată înspre punctul de\npornire. La poarta casei Tulea zări o îngrămădire de capete care priveau\nînspre trăsură cu expresii sumbre. Mai mult prin intuiție, distinse, pe lângă\nsilueta doctorului, care pleca, pe acelea ale Aglaei, Aurichii, Olimpiei și a\nlui Stănică, iar mai în fund, cocoașa îmbrobodită a lui Simion.",
  "VIII\nFelix își dădea prea bine seama că iubește pe Otilia, fără să poată\ndetermina conținutul acestui sentiment. Uneori îl urmăreau genunchii mici\nai fetei, în poziția în care ea îi îmbrățișa. Erau niște genunchi caști și\nștrengari în același timp, cu o personalitate a lor proprie, și lor ar fi voit\nFelix să le comunice printr-un limbaj mut dragostea lui. Altă dată, părul\ncăzut în bucle creștea în visele tânărului și-l inunda. Să-i spună Otiliei c-o\niubește în față, Felix nu putea. Otilia era familiară, liberă în mișcări, și ceea\nce cu altă fată trebuia câștigat după îndelungi tactici, cu ea se câștiga dintr-o\ndată. Asta dezorienta pe Felix. Otilia îl lua de braț, Otilia îl mângâia matern\ncu degetele-i subțiri, Otilia-i vâra mâna făcută pieptene prin părul mare,\nzicându-i: „Trebuie să-ți mai tai pletele, parcă ești Samson”. Copleșit de\naceste voluptăți, Felix nu era însă mulțumit, fiindcă nu era sigur că sunt un\nsemn de dragoste. Odată voi să răspundă acestor familiarități, să iasă din\nstarea de protejat, și la un mic serviciu al Otiliei făcu gestul de a-i săruta\nmâna. Otilia se depărtase prea repede, spre a-i îngădui omagiul, apoi băgase\nde seamă și se răzgândise.\n— Vrei să-mi săruți mâna? Întrebă ea simplu. Uite!\nȘi-i întinse mâna la gură. Cu astfel de purtări ale Otiliei, Felix nu putea\nface progresul cel mare, care, după el, trebuia să fie o mărturisire\nînflăcărată, urmată de îngenuncheri și efuziuni indicibile. Otilia s-ar fi uitat\nrâzând la el și i-ar fi omorât vorbele pe buze, cum se mai întâmplase. Ședea\nîntr-o zi pe pat cu mâinile sub căpătâi și urmărea cu tot sufletul mișcările\nOtiliei, de alături. Îi spunea în gând tot ce nu îndrăznea să-i spună în față.\nDeodată, Otilia apăru în pragul ușii deschise:\n— Ce faci tu aici, ziua nămiaza mare? La ce te gândești?\nSe așezase pe marginea patului lui Felix, înainte ca acesta să fi avut\nvreme să sară jos:\n— La ce te gândești? La ce te gândești?\nȘi-i tot răsucea un nasture al hainei. Felix își culese forțele.\n— Aș vrea să-ți spun ceva odată, Otilia, mi-e frică însă…\n— De atâtea ori mi-ai spus că vrei să-mi comunici ceva misterios. Spune\nodată, că nu te mănânc. Haide, că mă grăbesc. Vai, ce treabă am!\nLui Felix i se păru ridicol să facă o declarație în asemenea împrejurări.\nDe aceea se obișnuise să le facă în șoaptă, când Otilia nu era de față. Se\nînchidea în odaie cu o fotografie a fetei și se lăsa în voia visării. O",
  "cuprindea de mâini, o trăgea spre el, își apropia buzele de urechea ei și-i\nșoptea indefinit: „Te iubesc, te iubesc, te iubesc”. Nu mai putea dormi, dar\ncăuta patul. Acolo, întins, intra în visul unic, enervat când era pe cale să-i\nscape. Încerca să adoarmă de-a binelea, însă, pe dată ce imaginea Otiliei se\namesteca și fugea, se trezea speriat și o aducea înapoi. Începuse să nu mai\npoată visa altceva și căpătase adevărate insomnii, care-i făcuse cearcăne la\nochi. Ziua scria în caiete, caligrafic: „Iubesc pe Otilia”. Căuta, recurgând\nchiar la disimulații, gesturile de ocrotire ale Otiliei, care le oferea cu multă\nspontaneitate. De altfel, față de Otilia își exercita sentimentul filial, rămas\nnefolosit din pricina morții timpurii a mamei lui. Simțea nevoia să i se\nmărturisească, să se așeze sub protecția ei, să facă întocmai ce i se ordona.\n— Felix, striga câteodată Otilia, cum ești de neatent! Îți cade nasturele\nde la haină. Vino încoace, să ți-l cos!\nAtenția aceasta era cu atât mai hazlie, cu cât Otilia își pierdea nasturii ei\nfără nici un regret, și mai degrabă arunca o rochie la gunoi, decât s-o repare.\nFelix venea supus și pregustând voluptatea apropierii. Otilia îl trăgea spre\nea cu o dulce violență, țâțâia din gură nemulțumită, atârna un fir de ață în\ngura lui Felix, ca să nu uite (superstiție pe care o cultiva mult), și apoi cosea\nnasturele, în vreme ce Felix îi sorbea parfumul părului ei risipit sub chiar\nobrajii lui. De la o vreme, nasturii, fiind cusuți prea solid, nu mai cădeau,\nîncât într-o zi Felix, simțind nevoia imperioasă de a sorbi respirația Otiliei,\nrupse un nasture și merse la ea.\n— Mă mir, zise Otilia, doar ți l-am cusut bine deunăzi! Nu-l bănui, sau\nse prefăcu că nu-l bănuiește, ci numai se arătă supărată de atâta neglijență.\nCăzut pe panta disimulației, Felix se pretextă bolnav. Otilia, serioasă, îi vâra\nmâna prelungă de-a lungul gâtului, să vadă dacă n-are temperatură, îi făcea\nceaiuri, ședea pe marginea patului, nedându-i voie să se dea jos din el.\nDeodată îi intră în cap că Felix nu se hrănește bine.\n— Se-nțelege, Marina gătește dezordonat, eu nu mă ocup, ești\nsubalimentat. Muncești și prea mult.\nSupraalimentația impusă de Otilia se reducea, când își aducea aminte, la\nun baton de ciocolată sau la o prăjitură vârâtă cu sila în gura lui Felix, care\nse supunea cuminte, fiindcă putea mușca puțin și din degetul fetei. Toate\nmaternitățile acestea durau atât cât Otilia era numai cu Felix, acasă. Pe dată\nce apărea Pascalopol, sau o chema în oraș, Otilia redevenea distrată și\nnerăbdătoare de petreceri inedite. Atunci toate gingășiile ei față de Felix își\npierdeau, spre ciuda acestuia, orice semnificație. Dacă Pascalopol intra în",
  "chiar clipa când Otilia cosea nasturele lui Felix (lucrul se-ntâmplă o dată),\nfata nu lăsa lucrul, nici nu-și schimba stilul familiar, dar ochii ei erau\niluminați, și, pe dată ce sfârșea, alerga la moșier și începea cu el obișnuitele\ncalinerii. Felix rămânea astfel un copil inofensiv, care nu concurează pe\noamenii mari. Din această cauză, el se umplu de o gelozie aprinsă și hotărî\nsă lămurească cu orice chip situația. Neîndrăznind să înfrunte oral pe Otilia,\nse decise să-i scrie. Luă o foaie de hârtie și așternu pe ea lămurit aceste\ncuvinte: „Otilia, nu stau aici decât pentru tine, fiindcă te iubesc. Altfel, aș fi\nplecat de mult. Te iubesc, tu n-ai văzut asta? Felix”\nÎntâi se gândi să trimită scrisoarea prin poștă, însă putea sosi când era și\nel de față, și asta nu-i convenea. Hotărî să i-o pună în cameră, dar și așa\ntrebuia să fie prudent, ca nu cumva Marina, dereticând odăile, s-o arunce.\nAșteptă până ce Marina termină dereticatul într-o zi în care Otilia nu era\nacasă, și apoi depuse plicul cu indicația „Domnișoarei Otilia” pe pat,\npândind neliniștit în odaia lui. La ora unu se auziră și pașii Otiliei, ușa\ntrântită, pârâitul patului, în care se aruncase spre a se odihni puțin. Felix își\ncomprimă palpitațiile grozave ale inimii.\n— Felix, se auzi strigătul fetei de alături, Felix, tu ești acolo?\n— Da, răspunse acesta cu glasul stins. Își închipuia că fata citise\nscrisoarea.\n— Mi-e o foame nebună. Să mergem să mâncăm. Papa mi-a spus în oraș\ncă nu vine la prânz. Dar vino încoace.\nFelix trecu dincolo ca un criminal prins asupra faptului. Otilia era întinsă\npe sofa, îmbrăcată așa cum venise din oraș. Până și umbrela de soare se afla\nlângă ea. Tânărul cercetă fugar suprafața sofalei, dar nu zări nimic. Văzu\nscrisoarea, în sfârșit, pe marginea mesei, nedesfăcută. Fata o luase deci de\npe pat și o pusese pe masă, fără s-o citească. „Dar dacă n-o va citi deloc?”\nse-nspăimântă Felix. Îi venea să atragă atenția Otiliei asupra scrisorii și apoi\nsă fugă, fiindcă, în fond, lui îi era frică de a pronunța cuvintele de foc. Otilia\nse sculă și, luându-l de braț, îl îndreptă spre ușă. La masă, Otilia fu volubilă,\nîi spuse impresii de Conservator, îl întrebă despre activitatea lui\nuniversitară. Simțise că Felix era preocupat.\n— Ce ai, Felix? Ești așa distrat! Te pomenești că ești îndrăgostit! Nu m-\naș mira, cu atâtea colege…\nFelix se simți dezamăgit de presupunerea Otiliei, și prin gând îi trecu\ntoana de a smulge înapoi scrisoarea. Otilia îl ținu mult de vorbă, apoi trecu",
  "în odaia cu pianul și-i cântă anume fraze, apelând mereu la atenția lui, în\nsfârșit îl sfătui să se ducă să se odihnească, fiindcă părea obosit.\n— Mă duc și eu, vreau să citesc ceva, de mult n-am mai pus mâna pe o\ncarte.\nFelix fugi înainte, ca să nu fie de față la găsirea scrisorii, și așteptă cu\nrespirația încordată. După o îndelungă ciorovăială cu Marina, Otilia urcă\nscările. Se auzi când intră în odaie, dușumeaua pârâi ușor în câteva puncte\ngreu de precizat, Felix bănui că Otilia se oprise în fața mesei. Apoi urmară\nmici zgomote indistincte și… Nimic. Felix se feri să dea ochii cu Otilia și\nrămase închis în odaie. Când, târziu, ieși, ca un hoț, ușa odăii fetei era\ndeschisă, scrisoarea lipsea de pe masă, iar Otilia era în oraș. Se-ntoarse la\nmasă cu Pascalopol și cu moș Costache, privi pe Felix degajat, se purta ca și\ncând nimic nu se-ntâmplase. Contrariat, Felix deveni îndrăzneț și încercă să\ncontroleze efectul scrisorii. Făcu așa încât să se afle la un moment dat\nsingur cu Otilia. Fata îl privi franc, îi spuse vorbe indiferente și nu păru nici\nintimidată, nici cu conștiința încărcată. Lui Felix îi încolți bănuiala că\nscrisoarea nu-i căzuse în mâini și făcu atunci ceea ce altă dată n-ar fi făcut.\nProfitând de faptul că Otilia era jos cu Pascalopol, intră în odaia ei, aruncă\nochii pe pat și pe masă, pe dușumea, însă nu fu chip să descopere nimic.\nScrisoarea fusese luată de cineva, în orice caz.\nA doua zi, la masă, Otilia fu tot atât de senină, seara nu veni deloc. O\nmâhnire mare cuprinse pe Felix, o silă de toate, și prin cap îi trecură idei\nextravagante. Se gândea să lase totul baltă, să fugă undeva în lume, ca\nfochist pe un vapor, își închipuia consternarea Otiliei, regretul ei de a-l fi\nfăcut să sufere și să plece, o vedea plângând. Melodrama asta inexorabilă îi\nmișcă toate fibrele sufletului și prefăcu descurajarea într-o mare durere\nconsolatoare. Își chinuia totuși mintea cu fel de fel de ipoteze: Otilia a găsit\nscrisoarea, dar n-a bănuit de la cine este, și-a închipuit că e vreo glumă,\nvreo hârtie veche a lui Felix; a găsit-o și, distrată, a aruncat-o fără s-o\ndesfacă; n-a găsit-o deloc, scrisoarea căzând undeva printre lucruri; a citit-\no, dar nu-l iubește pe Felix. Ipoteza din urmă aprindea gelozia în inima lui\nFelix. Cum? Otilia are atâta putere de a se preface? Are atât de puțină inimă\nîncât să nu vrea să-i spună o vorbă? E în stare să iubească pe bătrânul\nPascalopol și să-l treacă cu vederea pe el? O undă de mânie trecu prin el și\ntoate știrile rele despre Otilia se adunară peste capul lui într-un stol negru,\nînfricoșător. Nu, nu. Otilia se purtase cu el ca o soră. Nu putea să-l urască.\nPoate că a supărat-o prin gestul lui. Nu se cădea să-i scrie în chipul acela,",
  "care dovedea că pătrunsese în odaia ei (imprudență neiertată), ci să-i spună\nde-a dreptul, discret.\nChinul lui Felix crescu cu trecerea zilelor, fiindcă răceala Otiliei, dacă ea\nera pricina, era definitivă, iar circulația scrisorii nu mai putea fi urmărită. În\nziua când orice speranță păru pierdută, Felix fu atât de mâhnit, încât uită să\nse mai întoarcă acasă la prânz. Îl cuprinse o frenezie nebună de a umbla\nsingur și merse pe jos, în frig, până la Băneasa. Vibra de amărăciunea de a fi\nînțeles și căuta înverșunat în minte o hotărâre care să fie pentru Otilia un\nadio sublim. Obosit, la întoarcere se așeză pe o bancă încărcată de zăpadă,\nși n-auzi nici huruitul unei trăsuri, nici scârțâitul unor pași. Îl deșteptă din\ntoropeală o mână subțire care-i ridica bărbia în sus. Era Otilia.\n— Felix, ce faci tu aici? De când te caut cu trăsura! Vai, ce fără minte\nești, câte supărări îmi faci!\nOtilia se lăsă pe banca înzăpezită, într-o descurajare amuzată. Era\nîmbrăcată într-o haină foarte pe talie, de astrahan, pe care Felix n-o mai\nvăzuse.\n— Și mai spui că mă iubești!\nFelix tresări. Va să zică, Otilia citise scrisoarea. Fata îi ridică din nou\nbărbia, râzând:\n— Felix, hai, spune-mi, de ce-ai fugit de-acasă? Ți-am făcut noi ceva?\nFelix lăsă din nou capul în jos și răspunse, sfărâmat:\n— Dar știi foarte bine… Ți-am scris… Nu mai pot așa.\n— Tu mă iubești? Îl întrebă Otilia serioasă ca și când l-ar fi întrebat dacă\ne bolnav.\nFelix mărturisi cu capul.\n— Ce copil ești! Ți-am citit scrisoarea, dar am uitat, știi că sunt o\nzăpăcită. De ce să fugi? Ți-am spus eu că nu te iubesc?\nFelix tresări deodată înfocat.\n— Otilia, e adevărat? Mă iubești?\n— Ei, ei, nu ți-a spus nimeni că te urăște.\nFelix fu iar dezamăgit. Luă mâinile Otiliei și începu să le sărute mărunt,\nși le așeză pe obraz, le strânse, în vreme ce Otilia îl lăsă să facă, zâmbind.\nÎncurajat, voi să capete o confirmare de altă natură și întinse gâtul să sărute\npe Otilia. Aceasta privi puțin, examinând șoseaua pustie, apoi evitând,\nblând, gestul lui Felix, îl sărută ea însăși pe obraz, ușor, lângă ureche. Felix\nera amețit de fericire.",
  "— Haide acasă, Felix, și fii cuminte, mai vorbim noi, altădată. Bietul\npapa e îngrijorat. Să nu-i spui nimic. O să-l mințim că ai avut lucrări la\nUniversitate.\nAjunși acasă, Otilia conduse pe Felix sus, ca pe un arestat, evitând sa\nîntâlnească pe bătrân, și-l depuse în prag.\n— Du-te acum și te încălzește. Am să-ți aduc ceai. Felix, voind să se\nîncredințeze că nu visa, prinse pe Otilia de mâini.\n— Otilio, nu te juca cu mine, spune-mi, mă iubești?\n— Nu-mi ești indiferent! Dar acum am treabă, stai frumos. Și, chicotind,\nOtilia se năpusti pe scări în jos. Felix petrecu o noapte paradisiacă, însă în\nzilele următoare, insatisfacția îl cuprinse din nou. Otilia era familiară ca\nîntotdeauna, primea cu aceeași bucurie pe Pascalopol, nu se schimbase în\nfond nimic. Începu să se îndoiască de seriozitatea mărturisirii Otiliei, vru\nexplicații. O pândi într-o seară târziu, până după miezul nopții, când ea se\nsui în odaia ei și, după o jumătate de ceas de îndoială, îi bătu în ușă,\nstrigând ușor: Otilia!”\n— Ce vrei? Se auzi glasul fetei în șoaptă, după ușă, sunt dezbrăcată!\n— Vreau să-ți vorbesc neapărat, trebuie.\n— Nu ești cuminte deloc, ai să-mi vorbești mâine.\n— Acum, acum! Insistă Felix, împingând ușa.\nÎn întredeschizătură, Otilia apăru în cămașă lungă de noapte, tremurând\nde frig. Părul avea o desfoiere de înger, părea, cu picioarele ei subțiri și\ncămașa largă, îngerul vestitor. Scoase pe ușă numai o mână și mângâie ușor\npe Felix.\n— Fii cuminte, Felix, ce mi-ai promis? Poate să ne-audă cineva.\n— Te iubesc! Se tângui Felix și-i sărută mâna.\n— Te iubesc și eu, ți-am spus, dar ăsta nu-i un motiv să faci prostii.\nFelix împinse ușa mai tare, și Otilia, înfrigurată, nemaiputând păstra\npoziția, fugi în pat, unde se așeză turcește, îmbrățișându-și genunchii și\ntremurând dinadins, ca să se încălzească. Felix îngenunche la marginea\npatului și-și așeză capul lângă poalele ei.\n— Te iubesc!\n— Știu asta, răspunse fata, trecându-și ușor degetele prin părul lui. Cine\niubește își ascunde sentimentele, nu face rău celuilalt. Tu vrei să-mi faci\nrău?\n— Să ne căsătorim, Otilia, urmă Felix ideea lui, să plecăm de aici. Avem\ncu ce trăi. Voi munci.",
  "— Oh, ce nebun ești, Felix. Dar nu ești încă major. Și-apoi… Tu ai o\ncarieră grea de făcut, trebuie să fii liber, mâine am să-ți fiu o piedică.\n— Niciodată.\n— Nu e bine ca cei doi soți să aibă aceeași vârstă, urmă Otilia foarte\nserioasă, bărbații se plictisesc repede.\n— Otilia, tu nu mă iubești.\n— Ba da, ba da, Felix. Tocmai fiindcă te iubesc. Am visat pentru tine\nglorie, avere, îți căutam cu gândul mai târziu o fată drăguță, blândă. Nu m-\nam gândit că mă vei iubi pe mine, eu sunt o zăpăcită, nu știu ce vreau, eu\nsunt pentru oamenii blazați, care au nevoie de râsetele tinereții, ca\nPascalopol.\nFelix se simți vexat.\n— Îl iubești pe Pascalopol, el e bogat, firește.\nOtilia răspunse fără maliție, visătoare, continuând să-l mângâie:\n— O, nu, bietul Pascalopol e și el un fel de victimă a mea, cum ar zice\ntanti Aglae. Un biet om singur, care simte nevoia unui glas prietenos. Nici\nnu știu dacă nu se-nșală. Eu cred că mai degrabă ar voi să fiu fata lui. Nu-ți\nascund că mi-e drag, în anume înțeles, îmi trebuie; în sfârșit, nu e ce crezi.\nVoi toți, bărbații, sunteți, bătrâni și tineri, niște copii.\nComplexitatea sentimentelor care umflau pieptul lui Felix, fericirea,\nnesiguranța căutau o descărcare. Începuse să-i curgă lacrimi pe obraji.\n— Otilia, nu se poate, nu se poate fără tine. Te aștept cât vrei tu, voi\ntăcea, voi face tot ce-mi spui tu, te voi apăra, dar lasă-mă să te iubesc.\nFelix se ridicase și încercase să îmbrățișeze pe Otilia. Aceasta, sprintenă\nde obicei și ironică, pierduse orice îndrăzneală. Ochii i se catifelase, buzele\nîi tremurau și primea timidele sărutări ale lui Felix, pe tâmplă, cu un aer\nsupus, pierdut, răspunzând automat cu câte o delicată sărutare, abia schițată,\npe obraz.\n— Vom tăcea, delira Felix, dar ne vom socoti logodiți și, când vom fi\nliberi, ne vom căsători. Voi deveni mare, bogat, pentru tine, și tu vei urma\nConservatorul.\nOtilia oftă.\n— Ce visuri frumoase îmi spui! Nu prea cred în astrul meu. Aș dori din\ntoată inima să fii fericit… Cu mine.\nStătură așa pe pat câteva ore, vorbind de toate, sărind prin asociațiune de\nla un plan de viitor la impresiuni despre cunoscuți, uitară aproape cum se\naflau acolo și se treziră în cântecul cocoșului.",
  "— Felix, pentru Dumnezeu, fugi de aici! Marina e o farfara, dacă ne\nvede, umple lumea de povești. Du-te, du-te.\nOtilia sărută repede pe Felix pe un obraz, iar acesta îi sărută mâna și o\nlipi de obrazul lui. De acum încolo, cei doi se întâlneau adesea noaptea,\ncând într-o odaie, când într-alta, și așa, pe întuneric, se pierdeau în reverii\ncaste. Felix s-ar fi simțit dezonorat să facă un gest îndoielnic, oricât de\nneînsemnat, și când, prin acea tiranie a subconștientului, o imagine senzuală\nnăvălea în mintea lui și se ținea, chinuit încerca s-o alunge, se simțea\nmizerabil, josnic. Era încredințat de puritatea Otiliei și pătruns de fericire la\nideea unui devotament inocent. Viața i se păru plină de sens și se aruncă cu\nvoluptate în studiu. Mergea din proprie inițiativă la spitale, făcându-se\ninvitat de câțiva colegi înaintați, și, prin câteva observații aruncate în\ndiscuția profesională dintre medicul-șef și interni, medicul fusese așa de\nsurprins de cunoștințele premature ale tânărului, încât Felix devenise un\nmusafir tolerat în chip excepțional să se amestece printre internii care\nasistau la vizită. Se putea prevesti de pe acum primirea ce avea să i se facă\natunci când ar fi sosit epoca internatului. Vizita îndeosebi pe neurologi și\npsihiatri, pe doctorul Marinescu de la spitalul Colentina, savant căruia îi\nplăcea să fie înconjurat, și unde găsea gratis o bună instalație de baie, și pe\nblândul, hazliul doctor Obreja, care lăcrima pentru nebunii lui și-i chema pe\nrând, ca la o reprezentație.\nFelix și Otilia se plimbau acum des la braț la șosea, sau se așteptau pe\nrând la ieșirea de la cursuri. Se întâmplă ca de vreo două ori, Pascalopol,\nvenind cu trăsura, să n-o găsească pe Otilia. Și unul, și altul rămaseră\ngânditori, numai Felix privi lucrul nepăsător, egoist. El ruga stăruitor pe\nOtilia să rupă legăturile cu Pascalopol. Fata încerca să-l convingă de lipsa\nde rost a gestului.\n— Te temi degeaba de Pascalopol, pot să zic chiar că ești ingrat.\nPascalopol a pus totdeauna o vorbă bună pentru tine și, fără el, poate că nu\nte aflai aici. Vei vedea tu mai târziu. El este un om delicat, care ne poate fi\nde folos unor orfani, în definitiv, ca noi. Pe cine avem noi? Pe papa numai.\nPapa e bătrân, ascultă de tanti Aglae. Nu m-aș mira, deși țiu la el, să mă lase\npe drumuri. Nu sunt așa de orbită să nu-mi dau seama ce pot aștepta și ce nu\nde la papa. Tu ești încă sub tutelă și n-ai pe nimeni mai de aproape încă\nvreun an. Papa poate să fie înșelat, să-ți încurce treburile, a început să fie\ncam zăpăcit. Nu te mira când îți spun că Pascalopol, asa, fără să te cunoască\n(spunea numai că ți-a cunoscut părinții), s-a interesat de tine, l-a ținut din",
  "scurt pe papa, care are o stimă grozavă pentru el. De altfel, i-a făcut și multe\nservicii. Papa e ciudat. Când mi-ai scris că vii, se-ncăpățâna mereu să stai\nacolo. Nici nu știu bine ce era în capul lui, dar dragostea pentru el n-o să mă\nîmpiedice să-ți spun că e cam avar. Ai văzut tu singur. El dădea zor că ai să-\nți găsești o slujbă din care să trăiești, acolo, la Iași, și că n-o să-i ceri nici un\nban. O, nu, să nu crezi cumva că papa ar fi avut de gând să-ți ia veniturile\ntale, dar ar fi voit ca tu să faci ce-ar fi făcut el, adică să nu te atingi de bani.\nVenitul l-ar fi pus deoparte, însă cine poate ști cum stau socotelile lui papa?\nEu trăiesc cu el în casă de când sunt mică, și nu știu precis ce are. Nu-i\ncunosc proprietățile, deși sunt oameni serioși care m-au asigurat că cutare\ncasă e a lui. Tanti Aglae îl întreține în misterul ăsta, ca să poată pune mâna\npe averea lui. Doamne, dacă mâine ar muri bietul papa, Aglae m-ar zvârli în\nstradă.\n— Ești cu mine, Otilia, poți s-o disprețuiești, declară fanatic Felix.\n— Știu, nu mă-ndoiesc. Și tu ai nevoie de un protector. Otilia pleda cu\natâta tărie cauza lui Pascalopol, încât Felix se îndupleca pentru o zi și se\nlăsa convins că moșierul vine numai să ocrotească dragostea dintre el și\nOtilia. Când însă Pascalopol sosea seara, întâmpinat de râsetele vioaie ale\nfetei, omagiat cu furtuni de execuții la pianoforte, mângâiat, răsplătit cu\nbucurii naive pentru cel mai mic dar, Felix se întuneca din nou de gelozie\nși-i ura moșierului o moarte repede. Într-o după-amiază, Otilia și Felix erau\ncufundați într-o convorbire de aceasta fără sfârșit, rezemați unul de altul,\nmână-n mână, când se auzi clopoțelul. Otilia și uitase că aștepta pe\nPascalopol. Felix se făcu roșu de ciudă la față.\n— Spune-i că nu ești acasă!\nOtilia se întristă. Căuta să-l convingă că e nedelicat, că-i este milă în\ndefinitiv, însă Felix, mai mult din încăpățânare, nu dădu înapoi. Otilia făcu\no figură hotărâtă și zise serios:\n— Uite, fac asta pentru tine.\nMoș Costache, văzând că întârzie, venise după ea sus. O văzuse cu\nFelix, dar nu păruse indignat. Nimic din ce făcea Otilia nu-l mira, și dacă\nFelix ar fi sărutat-o fiind de față și el, și-ar fi frecat mâinile ca un notar care\nînregistrează un act.\n— Papa, zise scurt Otilia, spune-i că nu sunt acasă. Îmi pare rău, dar nu\nvreau să-l mai primesc.\nMoș Costache se sperie, privi pe Otilia rugător.",
  "— De-de-dece… Ce? Te-te-te-așteaptă cu trăsura. Zi-zice că mergeți la\nteatru!\nAccentuă în așa fel ultimele cuvinte, ca și când Otilia ar fi trebuit să\ncapituleze în fața acestui argument.\n— Nu, papa, nu merg, sunt obosită, vreau să se termine vorbele.\nMoș Costache plecă plin de stupefacție și era aproape cocoșat de uimire\ncând ajunse în fața lui Pascalopol. Acesta, îmbrăcat într-un costum de seară,\nvârât într-un mare palton cu guler de astrahan, aștepta îngrijorat, ținând pe\ngenunchii un baston cu mâner de argint, în chip de cap de ogar.\n— Ce s-a întâmplat?\n— Nu-nu-nu vine, nu este acasă, nu-nu-nu mai poate, se zăpăci moș\nCostache.\nPascalopol păli.\n— De ce nu mai poate? Ce s-a întâmplat?\n— Zice că vorbește lumea! Se dezvinovăți Costache. Apoi insinuă: Du-\nte dumneata sus!\nPascalopol zâmbi amar.\n— E greu pentru un om de vârsta mea să biruiască, atunci când o femeie\nnu vrea să-l mai primească.\nSe plimbă în lungul și latul odăii.\n— Dar, omule, implora el pe Costache, de ce s-o fi supărat domnișoara\nOtilia, ce s-a întâmplat?\nMoș Costache, prin încovoierea lui, mărturisea nevinovăția și\nnedumerirea. În sfârșit, după o așteptare zadarnică, Pascalopol se îndreptă\nspre ușă, în prada celei mai mari mâhniri. Costache întinse spre el brațe de\nom care se scufundă definitiv în ocean. În zilele următoare, moș Costache,\nlipsit de prezența lui Pascalopol, care îi era necesară ca și aerul, încercă să\nspioneze sentimentele Otiliei.\n— Acum poate să vină Pascalopol? Mai ești obosită? Otilia se așeză o\nclipă pe genunchii lui, îl sărută pe frunte, și zise hotărât și blând:\n— Nu, papa!\nPascalopol însuși trimise un om cu o carte de vizită, întrebând când\nputea să-și ia libertatea de a face o vizită, dar fu refuzat cu un pretext\nconvențional. Lucru curios, în loc să fie satisfăcut de această victorie, Felix\nse simți vinovat. Avea sentimentul că a făcut o faptă rea, și-i lipsea numai\ncurajul de a mărturisi. Începu să ghicească rațiunea Otiliei de a iubi pe\nPascalopol. Lipsea un glas blând și vesel la ore fixe, omul care făcea cu",
  "voluptate bucuria tinerilor și se supunea capriciilor lor. Purtările lui\nPascalopol îi apărură inofensive și se rușină de a-l fi izgonit în chipul acela.\nUn val de respect pentru Pascalopol îi inundă sufletul. De altfel, nu-i fu\ngreu să observe că Otilia nu era fericită. Veselia îi pierise, nu mai cânta la\npian, nu mai ieșea în oraș, devenise nervoasă. Felix o găsi odată scormonind\nsertarele, trăgându-le pe toate afară cu furie. Vorbea singură:\n— N-am o mănușă ca lumea. Of, Doamne!\nVindecat de întâiul delir al dragostei, Felix putu gândi mai bine. Știa că\nOtiliei îi place luxul, că era nefericită când n-avea un mărunțiș oarecare de\nmodă, că ținea să se plimbe în trăsură. Colegii de universitate, care-l\nvăzuseră la braț cu ea, îl bătuseră pe umăr.\n— Hoțule, cum ai pus mâna? Este cea mai elegantă conservatoristă și\nmai mândră. Nu s-atinge nimeni de ea.\nSpre a tăia bârfelile, Felix declarase o jumătate de adevăr.\n— E verișoara mea!\nCa să-și satisfacă gusturile, Otilia avea nevoie de bani. Ei bine, cine\nputea să-i dea? Moș Costache? Acesta uita să dea bani și pentru coșniță.\nLui, căruia îi datora în mod legal bani, nu-i dăduse până acum niciodată.\nÎncepu să ghicească rolul lui Pascalopol. De bună seamă că acesta întreținea\nlarg pe Otilia și lăsa și pe moș Costache să ciugulească puțin. O nouă furie\nîl cuprinse la această idee.\nDe ce Otilia să se umilească? Îi va da el ce-i trebuie. Luă hotărâri eroice,\nsă câștige, să facă daruri Otiliei. Curând își recunoscu singur naivitatea. El\nînsuși n-avea nici un ban, și, dacă nu l-ar fi ținut moș Costache, n-ar fi avut\nce mânca. Tot ce căpătase, căpătase prin Otilia. Cu moș Costache, până la\nmajorat, nu era chip de înțeles. Pipăi terenul în toate direcțiile. O slujbă ar fi\nputut căpăta, nici vorbă, dar renunțând la Universitate. Situație umilitoare,\ncare îi repugna. Ar fi consimțit să dea lecțiuni particulare, însă mare lucru n-\nar fi câștigat. Apoi Otilia îl ținea din scurt, îl întreba unde se duce, îi\namintea mereu că un viitor strălucit îi așteaptă și că trebuie să muncească. O\nsingură carte de medicină cumpărată de Otilia pentru el costa mai mult\ndecât ar fi putut el câștiga într-o lună. Otilia dispunea, când voia, de sume\nmari, putea să-și facă orice gust. Descurajarea înjumătăți mândria virilă a\nlui Felix, dar o împrejurare îi nimici și ultimul rest de gelozie. Aurica îl\nîntrebă într-o zi, răutăcios:\n— E adevărat că Pascalopol a părăsit-o pe Otilia?\n— Nu știu nimic, zise mahmur Felix.",
  "— Am aflat eu! Stărui cu o rea satisfacție Aurica. Nici nu se putea altfel.\nUn om distins ca Pascalopol trebuia să vadă în sfârșit că nu e nimic\ninteresant într-o dezmățată ca Otilia. Să bagi numai de seamă să nu cazi\ndumneata în cursă. V-am văzut cam intimi.\nFelix ar fi fost în stare să-i spună Aurichii: „Te înșeli, Pascalopol moare\nde dragul Otiliei și ai sa vezi că are să se-ntoarcă!” îl opri numai amorul\npropriu. Zise:\n— Oricine ar fi fericit să se bucure de atenția Otiliei.\nAurica îl privi bănuitor, semnificativ. Felix l-ar fi adus el însuși pe\nPascalopol, dacă nu l-ar fi oprit gelozia și mândria. Îi ajută întâmplarea să\nrepare ceea ce i se părea un exces. O mână îl prinse cu putere de braț pe\nstradă. Era Pascalopol. Moșierul nici nu-l mai întrebă ce face, ci-i spuse\nblând:\n— Te-aș ruga să vii puțin cu mine! Vreau să-ți vorbesc. Lui Felix îi batu\ninima cu putere. Se miră el însuși de contrastele inimii omenești. Se temea\nde Pascalopol din gelozie, și totuși se bucură văzându-l, ca de un câine\ncredincios pierdut și regăsit. Pascalopol îl conduse pe Felix, ținându-l\nmereu afectuos de braț (se întâlniseră pe Calea Victoriei), și în curând se\naflară pe scaune, unul în fața altuia, în biroul moșierului. Acesta turnase în\ndouă păhărele un lichior verde. Pascalopol tuși de câteva ori ca un orator\ncare are trac, se plimbă prin casă, iar Felix stătea cu inima puțin strânsă, ca\nun vinovat care se așteaptă la un rechizitoriu. Pascalopol, după ce bău două\npăhărele, repede, se hotărî:\n— Iubite domnule Felix, nu știu dacă ai să mă crezi când îți voi spune că\nțiu mult la dumneata și că am regretat că nu te-am putut vedea.\nFelix lăsă capul în jos, jenat. Pascalopol părea emoționat.\n— Domnule Felix, spune-mi drept, bărbătește, de ce nu mai vrea să mă\nprimească domnișoara Otilia?\n— Dar eu… Eu nu știu… Eu…\nFelix se făcuse roșu la față. Pascalopol înfipse întrebarea drept ca un ac\nde injecție.\n— O iubești pe domnișoara Otilia? Spune-mi ca unui părinte! Felix,\nsupus unei astfel de inchiziții, simți că nu era încă bărbat și se tulbură.\nTăcerea lui era afirmativă.\n— Va să zică, o iubești! Trase Pascalopol încheierea. Nici nu se putea\naltfel. Ca bărbat sunt puțin indispus, dar ca prieten, te-nțeleg și te aprob.",
  "Domnișoara Otilia e o fată rară. Însă, dă-mi voie să adaug: ești sigur că o\nvei iubi mereu?\nFelix făcu un gest de mică indignare. O va iubi, zicea el mutește, în veci.\n— Știu, știu, urmă Pascalopol, acum o iubești înflăcărat, ca orice tânăr,\nînsă poate să fie la mijloc un fenomen de tinerețe, de exuberanță. Și ești\niarăși sigur că Otilia te va iubi totdeauna? Nu mă exprim bine. De iubit, te\nva iubi mereu, căci e o fată excelentă, dar zic, ești sigur că va fi mereu\nfericită? Otilia, o cunosc prea bine, e un temperament de artistă, care simte\nnevoia luxului, a schimbării. A o închide acum într-o căsătorie înseamnă să-\ni deformezi caracterul, să-i stingi avântul, grația. Eu, domnule Felix, dă-mi\nvoie să mă mărturisesc dumitale ca unui prieten, n-am fost fericit în\ncăsnicie. Întâia soție nu mi-a dat cinstea ce mi se cuvenea. În sufletul meu\nde moșier prozaic se ascunde puțin romantism. O cunosc pe Otilia de când\nera mică, și pot spune că a crescut sub ochii mei. Dacă Dumnezeu mi-ar fi\ndat libertatea să-mi fac femeia cum vream eu, aș fi făcut-o ca pe\ndomnișoara Otilia. O iubesc și eu în felul meu, scumpe domnule Felix, pe\nOtilia, și poate că nu mă-nșel când îți afirm că și ea mă iubește pe mine.\nNici nu e greu, fiindcă un dezamăgit ca mine e un om fără pretenții. Eu nu\ni-am cerut niciodată nimic domnișoarei Otilia și n-am prea stat să disting ce\ne patern și ce e viril în dragostea mea. Însă domnișoara Otilia mă înțelege,\nare nevoie de îngăduința mea și de… Știu, vei ironiza în sinea dumitale…\nȘi de banii mei. Bani au mulți, dar nu știu cum să-i dea. Eu nu i-am dat bani\ndomnișoarei Otilia, n-am jignit-o, cumpărând-o, ci i-am făcut într-atât toate\ncapriciile de când era mică, încât a i le refuza acum înseamnă să fiu un fel\nde tată denaturat. Da, domnule Felix, Otilia venea la mine simplu, ca o\nfiică, și-mi cerea ceva. Ea nu a avut niciodată ideea că e curtezană, mă ierți,\ncare cere de la un bărbat. S-a format între noi o rudenie sui generis, și acum,\ncând dumneata vrei s-o distrugi, sufăr și eu, suferă și ea. Poate că n-ar trebui\nsă-ți spun, dar domnișoara Otilia a venit îngrijorată la mine și mi-a arătat că\nmoș Costache nu vrea să dea bani ca să te înscrii la universitate și celelalte.\nEi bine, i-am dat eu. Nu, nu trebuie să fii umilit. Am avut grijă să te scutesc\nde această situație și am pus pe moș Costache să-mi restituie banii. Așa că\nnu-mi datorezi nimic. N-aș putea să-ți spun dacă iubesc pe domnișoara\nOtilia ca părinte sau ca bărbat, n-am voit să pun de-acum această gravă\nchestiune. Nici domnișoara Otilia nu știe bine. Fapt este că avem nevoie\nunul de altul și că ne înțelegem. Poate că domnișoara Otilia trece numai\nprintr-o criză (asta este primejdia care ne pândește pe noi, oamenii în",
  "vârstă) și-și închipuie că te iubește (nu vreau să te jignesc), poate că te\niubește cu adevărat, ceea ce n-ar fi de mirare. Ești un tânăr de ispravă,\nfrumos, inteligent. Dar a vă căsători acum e o nebunie, crede-mă. Sunteți\nprea tineri și nu vă cunoașteți bine unul pe altul. Pe domnișoara Otilia eu o\ncunosc bine. E ca o rândunică: închisă în colivie, moare. Așteptați să fiți\nmajori, să vă faceți cariera, să vă cunoașteți bine unul pe altul, și apoi… Eu,\nunul, vă ajut din toată inima, crede-mă… Aș fi fericit să vă știu fericiți.\nPentru asta nu e nevoie să mă goniți (Pascalopol vorbea cu un gest de\nimplorare, care mișcă pe Felix), sunt un om inofensiv. Ce primejdie pot\nreprezenta eu, om bătrân, față de tinerețea dumitale? Banii, ah, banii! Când\no femeie iubește, ia banii de la cel bătrân și-i dă celui tânăr. Domnule Felix,\nmi-ai întunecat existența, îți spun drept, mi-ai stricat niște nevinovate\ntabieturi de celibatar. Am nevoie de domnișoara Otilia, ea e micul meu vițiu\nsentimental. Dacă nu pot fi un amant, rămân totdeauna un neprețuit prieten\nși părinte. Pentru voi amândoi. Așa să mă crezi.\nZicând acestea, Pascalopol își mască emoția bând un păhărel de lichior\nși se-ntoarse către Felix ca spre o persoană pe care nu vrei s-o mai reții.\nFelix strânse mâna călduros lui Pascalopol, acesta i-o strânse și mai tare și\nse despărțiră amândoi cu sufletul invadat de generozitate. Când tânărul\najunse în capătul scării, Pascalopol îi strigă din ușă:\n— Poate am să încerc să trec și eu mâine pe la dumneavoastră, dacă aș\navea onoarea de a fi primit.\nOchii lui rugase.\n— Știi, zise Felix Otiliei, m-am întâlnit cu Pascalopol. Părea mâhnit că\nnu-l primim. În definitiv, poate c-am fost nedrept. Dacă tu mă iubești, de ce\nm-aș teme de el? Nu-i așa? Otilia deschise ochii mari.\n— Felix, știam eu că tu ești un băiat cuminte. Dar se-nțelege! Ce-ți face\nbietul Pascalopol? Nu te iubesc eu oare?\n— Vine mâine la noi, eu zic să-l primim.\n— Cum? Făcu Otilia exaltată. Sărmanul Pascalopol! Ce dor mi-era de\nel!\nȘi zicând acestea, Otilia prinse capul lui Felix și-l sărută apăsat – pentru\nîntâia dată – pe buze. Toată casa răsună timp de două zile de concerte\nnebune de pianoforte. Când Pascalopol se ivi din nou, buzele lui moș\nCostache tremurau de emoție, moșierul, după un moment de timiditate, se\nrepezi și-i sărută Otiliei amândouă mâinile, iar aceasta, așezându-se pe\ngenunchii lui, îl sărută ușor pe obraz și-i drese părul cu mâna. Pascalopol",
  "era în culmea fericirii. Felix privi scena fără să-și dea seama ce e cu el.\nInima i se strângea de gelozie, și totdeodată i se dilata de un ciudat\nsentiment de simpatie față de moșier. În casa Aglaei, evenimentul consternă\npe toți. Aurica pretinse că Otilia făcuse farmece lui Pascalopol, iar Stănică,\nfoarte vehement în spatele oamenilor, dădu această interpretare, pe care\nFelix o află mai târziu:\n— Tânărul (adică Felix) e pezevenghi, a prins mișcarea. Trăiește cu\nOtilia și stoarce bani de la moșier. Ăsta ajunge departe, să vedeți. O să-l\nmoștenească și pe moș Costache.\nÎn timp ce în casa Giurgiuveanu se petreceau acestea, un alt eveniment\nluă naștere, evoluă și se stinse cu repeziciune în casa Tulea. Actorul\nprincipal fusese tânărul Titi Tulea. Titi, după incidentul erotic cu Otilia,\ncontinuă să fie neliniștit și să caute, fără nici un acoperământ, o ființă de sex\nfeminin mai puțin mândră. Lucrul era greu, deoarece Titi, timid, n-avea\nrelații, și fetele pe care le putea întâlni la belle-arte nu-i dădeau nici o\nimportanță. La belle-arte însă Titi făcu cunoștință cu un coleg cam de vârsta\nlui, gras, vorbăreț și bonom, un anume Sohațchi. Nici acesta nu avea vreo\nvocație deosebită, picta după modele și urmărea să devină maestru de desen\nși caligrafie. Urmase la același liceu ca și Titi, dar cu un an înainte, și astfel\naveau un fond de experiență comun. Sohațchi povestea și el despre\nprofesori, cu râs zgomotos, și nu emitea niciodată nici o idee, mărginindu-și\nconvorbirea în domeniul faptelor concrete. O anume deșteptăciune firească\nîi punea la îndemână un număr de locuri comune, care dădeau vorbirii sale\no nuanță de civilizație uzuală. Era îndrăzneț, politicos cu afectare și tenace\nîn urmărirea până la capăt a intereselor sale. Fugea de praful de cretă,\ndeschidea geamurile din proprie inițiativă, ca să nu se sufoce de mirosul\nvopselelor de ulei, cerând învoirea prea târziu. Intra în vorbă neîntrebat,\nrăspunzând la întrebările puse altora, avea totdeauna fel de fel de rețete\npractice și adrese utile, într-un cuvânt, Sohațchi era, dacă nu un om de\ntalent, cel puțin un individ de treabă, care trezea un zâmbet de simpatie\noricui. Sohațchi observase numaidecât în ce criză se afla Titi. Nu era de\naltfel greu, fiindcă Titi aducea vorba în chipul cel mai naiv de ceea ce-l\npreocupa, întrebarea lui stereotipă era, vorbind de femeie:\n— Crezi că se pretează?\n— Bre, îi zise într-o zi Sohațchi bonom, trebuie să te-nsurăm. Las' că-ți\ngăsesc eu ție o fată. Ne-nsurăm odată, fiindcă și eu vreau să m-așez la casa\nmea.",
  "Sohațchi încercă totuși mai întâi să pătrundă în casa lui Tulea, să-i\ncunoască familia, însă Titi nu-l invită deloc, obișnuit cum era de Aglae să\nnu primească pe nimeni acasă. Atunci colegul se mulțumi să-l cheme el\nacasă la el, și astfel, a doua zi de Crăciun, Titi se înfunda într-o stradă din\ndosul Gării de Nord. Casa la care se opri, după număr, era scundă și părea\nsă fi fost înainte o prăvălie, ale cărei vitrine fuseseră astupate. Titi n-avea\nnici o idee de stiluri arhitectonice și valori sociale și intră în curte fără\nbănuieli, lătrat de doi mari dulăi. Sohațchi îl primi cu exclamații groase de\nveselie și-l păzi până ce-și scoase șoșonii în săliță. Dinăuntru se auzeau\nrâsete puternice, convorbiri zgomotoase. Prins bine de braț de către\nSohațchi, Titi intră într-o odaie scundă și lungă, unde, așezați în șir pe o\ncanapea înaltă ca un pat, câțiva bărbați ședeau la o masă apropiată de\naceasta. Era o odaie de burghezie, mică mai degrabă, curată, cu obișnuitele\nornamente. Pe pereți atârnau, afară de tipicul passe-partout de sârmă cu\nfotografii, câteva tablouri de sticlă reprezentând scene din Othello și Le\nmariage de Figaro. Picturile fusese corecte, însă reproducerea de fabrică pe\nsticlă le dădea un aer vulgar. Pe sobă se coceau câteva mere, umplând aerul\nde miros. Un palmier fibros, uscat era înfipt într-un ghiveci umplut cu iarbă\nde mare, și într-un colț strălucea o combinație hidoasă de ghinde, conuri de\nbrad și alte produse forestiere vopsite cu bronz. Lui Titi, interiorul îi plăcu\nprin ordinea lui. Doi bărbați erau relativ tineri, ceva mai în vârstă decât\nSohațchi, unul voinic, pătrat, altul slab în aparență, din cauza osaturii, dar\nmușchiulos. O tăietură adâncă cioplea un obraz al acestuia. La un cap al\nmesei se afla un bărbat mai în vârstă, chel și cu mustățile răsucite în\nfurculiță. Pe scaun, lângă sobă, ședea un bătrân cu barba tunsă, rumen. Lui\nTiti, după accent, i se păru a fi străin. O femeie bătrână, de înfățișare\nmodestă, cu pantofi înciucurați în picioare, sta alături pe un scaun.\nRezemată de sobă, privea spre ceilalți o fată voinică, mai degrabă doamnă,\ncu ochi îndrăzneți. Mai erau, în odaia astfel arhiplină, încă o doamnă în\nvârstă, cu pălărie plină de pene pe cap, și doi tineri. Sohațchi îl purtă pe Titi\nprin fața tuturor, și astfel, amețit puțin, acesta află că doi din bărbații de pe\ncanapea erau frații lui, că fata îi era soră, iar bătrânii, părinți. Deși toți erau\nîmbrăcați civil, se vorbea de lucruri militare, și chiar intrase în odaie o\nordonanță.\n— Mă, zicea domnul cu mustața în furculiță, tu când pleci la regiment?\nSe aduse vin fiert în boluri de curagao, care dădu curaj lui Titi, și se\nîncepu sau, mai bine zis, urmă o conversație zgomotoasă. Un observator",
  "mai fin decât Titi și-ar fi dat seama că se află în casa unor oameni abia ieșiți\ndin mahala prin ocupațiunile noii generații. Puteau fi funcționari, poate\nchiar profesori sau așa ceva. Vorbeau în locuri comune de gazetă,\nîntrebându-se de una, de alta, amintind o întâmplare, indignându-se, dar\nfără să se prindă, ca și Sohațchi, de nici o idee. Asta liniști numaidecât pe\nTiti, căruia discuțiile îi displăceau. Sohațchi făcu pe scurt istoricul\ncunoștinței lui cu Titi, povesti întâmplări de la școală. Titi îndrăzni și el și\nadăugă altele, Sohațchi trecu în pantomimă, își puse pe cap șapca pe care o\navusese la liceu, imită șchiopenia unui profesor și fu un haz general. Fata\nrâdea cu chicote exagerate, de o veselie ridicolă, ținându-și pieptul cu\nmâinile. Titi fu predat curând grupului de lângă sobă, care-l primi cu\nprăjituri, vin și întrebări. Fata cu râsul convulsiv avea nări largi, o ușoară\nmustață, pulpe groase, și, mai ales, o gesticulație liberă, familiară. Râse la\ncele mai mici nimicuri spuse de Titi, spre satisfacția acestuia, punându-i\nmâna când pe umăr, când pe genunchi și declară tare celor doi bătrâni, spre\naprobarea lor, că domnul Titi îi place. Bătrâna în papuci cu ciucuri întrebă\nmoale, dar stăruitor, pe Titi despre întreaga lui stare civilă: dacă părinții îi\ntrăiesc, dacă mai are frați, câți ani au, ce avere au și așa mai departe. Titi nu\ngăsi întrebările inoportune, nu fu în stare totuși, din timiditate, să răspundă\nmulțumitor la toate.\n— Colonele, strigă fata, auzi că stă pe Antim, unde stă și ginerele\ndumitale.\n— Ce spui? Se miră omul cu mustața răsucită. Tulea, Tulea, parc-am\nauzit!\nEra o gălăgie infernală, fiindcă toți își vorbeau de la distanță. Din\ncapătul opus, Sohațchi strigă lui Titi:\n— Te uiți pe pereți? Zugrăveala e făcută de mine.\nAșa și era. Mai târziu îi arătă și alte produse ale industriei sale, dulapuri,\ncufere. Sohațchi cultiva mai mult artele practice decât cele plastice.\nSusținea că nu poate mânca jumările de ouă decât făcute de el însuși și că\nnumai el putea potrivi murăturile din sărătură.\nTiti plecă amețit de băutură și încântat de Ana Sohațchi (acesta era\nnumele fetei), care-l invitase insistent, punându-i familiar mâna pe umăr, să\nvie cât mai des. Ceea ce Titi și făcu, fără ca Aglae să suspecteze cumva\nîntârzierile lui. Mai târziu se putu afla că Sohațchi luase personal informații\nasupra familiei lui Titi. Intrase curajos în curtea pe care o credea a Aglaei\n(de fapt, nimerise la Giurgiuveanu), hotărât să spună, dacă nu-i ieșea bine",
  "manevra, că a greșit adresa. Întâmplător, nimeri pe Marina, care îi debită,\npentru o băncuță, veselă că poate vorbi atâta cu cineva, toată biografia și\neconomia familiei Tulea. Cum s-au petrecut lucrurile între Titi și Ana, Titi\nn-a putut niciodată povesti lămurit, hotărât este că, după câteva vizite, în\ncare ca prin farmec dispăruseră toți ceilalți ai casei, Ana dădu atâta curaj lui\nTiti, încât acesta putu să cunoască în sfârșit, cu ajutorul ei, misterul\nfiziologic care-i pricinuise atâtea tulburări. Era foarte mândru de izbânda lui\nsi, naiv, nu socotea că are vreo responsabilitate. După a treia ședință, pași\ngrei și o bătaie fermă în ușă îl făcură să înghețe. Pe ușă apărură solemni, dar\nrâzători, Sohațchi și trei ofițeri, în care recunoscu pe cei doi frați ai lui\nSohațchi (unul căpitan, și altul locotenent) și pe domnul cu mustăți răsucite,\nacum colonel.\n— Iubite domnule Titi, luă cuvântul căpitanul, suntem fericiți că sora\nnoastră ți-a plăcut. Ați dus lucrurile prea departe, după câte am aflat. Ce s-a\nfăcut, s-a făcut, însă înțelegi că noi suntem o familie onorabilă, nu putem\nlăsa pe sora noastră așa, de râsul lumii. Trebuie să vă căsătoriți.\nTiti înlemni.\n— Dar eu, bâigui el, trebuie să-ntreb pe mama, dacă vrea mama.\nLocotenentul râse cu poftă.\n— D-apoi când ai făcut isprava, amice, de ce n-ai întrebat pe mama?\n— Mama dumitale, zise împăciuitor și cam emfatic colonelul, tivindu-și\nmustața cu dosul mâinii, n-are de ce să nu-ți dea voie. Doar domnișoara Ana\ne fată frumoasă, cu zestre, e de familie onorabilă.\n— Mă-ndoiesc, interveni Sohațchi, ca la un consiliu militar, fără să-l mai\nprivească pe Titi, din informațiile pe care le-am cules eu, n-au să-i dea voie.\nAu mai avut ei o soră, care a fugit de acasă și s-a cununat abia pe urmă.\n— Mama n-are să-mi dea voie, confirmă ingenuu Titi, ca și când astfel\nar fi scăpat.\n— Bată-te să te bată, râse căpitanul, dacă nu-ți dă voie madam Tulea,\nsoră-mea o să rămână așa? Știi că ai haz? Ești major, ești liber, n-ai de dat\nsocoteală nimănui. Câți ani ai?\n— Douăzeci și trei, răspunse Titi, intimidat.\n— Păi, vezi?\n— Mă băieți, propuse colonelul, las' că domnul Titi e băiatul meu. Îl iau\neu sub protecția mea. Știți ce? Eu vă cunun, eu vă fac totul. Nu spune nimic\nacasă, până ce se face nunta, în casă, bineînțeles, și pe urmă vorbesc eu cu",
  "doamna Tulea. Las' c-o să fie bine. Domnișoara Ana are ceva zestre, o\ncăsuță, unde o să stați, îți fac eu dumitale o situație.\nLucrurile se petrecură întocmai. Lipsurile de acasă ale fiului ei, motivate\nîn felurite moduri, nu alarmară pe Aglae, care credea orbește în cumințenia\nlui Titi. Acesta deveni mire și, ca să nu deștepte bănuieli, fu adus de\nîntreaga lui familie, nu fără râsete, până în poarta casei. (Sohațchi privi\nchiar în casă, pe fereastră.) Titi, puțin amețit, spuse că a petrecut cu niște\nprieteni, și dormi tun prima lui noapte de soț. Nevasta și restul nuntașilor\nchefuiră fără mire și făcură glume pe care Titi nu le află niciodată.\nSocoteala adevărată a acestei farse nu putu fi lămurită bine. E posibil ca\nAna să fi făcut înainte o imprudență și să fi voit a o absolvi de ochii lumii,\nprecum e cu putință ca să fi voit pur și simplu să se mărite măcar pentru\nscurt timp, ca sa nu i se scoată porecla de fată bătrână (avea atunci cam\ndouăzeci și cinci de ani), însă anume zvonuri auzite de Stănică fac mai\nprobabilă o altă ipoteză. Bătrânii Sohațchi, foști cârciumari, poloni de\norigine, aveau ceva avere în bani și în case. Imobilele prețuiau însă prea\npuțin, fiind vechi. Copiii, ofițeri, țineau să se facă împărțeala, având nevoie\nde bani, bătrânii nu voiau, până nu făceau un rost fetei. După un consiliu,\nfrații ajunseră la încheierea că, dacă Ana s-ar mărita cu un bărbat puțin\npretențios, care să se mulțumească cu o parte din casă, bătrânii ar păstra\nrestul și ei ar împărți banii. Sohațchi fu deci impresarul afacerii. Adevărul\neste că foaia de zestre a Anei cuprindea o locuință compusă din două\ncamere și dependințe și că bătrânii își împărțiră banii băieților, care fură\nvăzuți făcând un lux nebun.\nCâteva săptămâni, Titi putu înșela vigilența Aglaei, șezând ziua aproape\ntoată la soția lui și dormind noaptea acasă. În cele din urmă, Ana se plictisi\nși-i notifică iritată că ea nu-nțelege să se ascundă de ochii lumii. Sohațchi\nbelletristul se oferi să destăinuie el chestia Aglaei, dar Titi se-nspăimântă.\nFăgădui că va vorbi el. N-avu totuși curajul să procedeze direct și, deși\navusese neplăcutul conflict cu Otilia, se duse la ea și la Felix și le spuse\ntoată pățania. Otilia nu se putu reține de a nu râde.\n— Bată-te să te bată, Titi, ce năzdrăvănii faci!\nEa însă nu vorbea cu Aglae, așa că rolul de vestitor al comediei căzu\nasupra lui Felix. Când acesta spuse că Titi s-a căsătorit, Aglae nu vru să\ncreadă și i se păru că Felix face o glumă.\n— Ce farse sunt astea? Așa faceți voi la Universitate?",
  "A trebuit să fie adus Titi de față, ca Aglae să creadă. În loc să se\nindigneze, să țipe la Titi, Aglae începu să plângă, să mângâie pe băiat,\nacompaniată în chip iritant de Aurica.\n— Dar cum ai putut să te lași tu, mamă, să-și bată joc escroaca de tine?\nLas' că merg eu la poliție, mă duc, la nevoie, până la prefect.\nAglae privea lucrurile simplu, ca o escrocherie pe care o respingi\npolițienește. Titi nu făcea haz de această interpretare și, cu toate că n-avea\nmijloace de expresie, se vedea că se simțea jignit de aprecierile la adresa\nAnei, că într-un cuvânt avea amor propriu de soț.\n— Nu e escroacă, mamă, trebuie să stau acolo. Dacă vrei și dumneata să\nvii…\n— Cum? Să viu eu acolo? S-a zăpăcit bietul băiat de tot, l-a amețit\nescroaca. Du-te, dragă, și te culcă, până-ți vii în fire. Am să vorbesc eu cu\nStănică.\nÎntr-adevăr, Stănică veni în curând. Când Aglae începu să-i spună\npățania, el luă deodată o înfățișare tehnică și-o întrerupse:\n— Stai, stai, stai, mă rog. Trebuie să luăm lucrurile metodic. Unde e\nTiti?\nTiti fu adus, și Stănică îl supuse la un lung interogatoriu.\n— Mă rog, eu vreau să știu, ai făcut vreo declarație cu martori sau i-ai\ndat vreo scrisoare în mână, din care rezultă că ai promis s-o iei de nevastă,\nînainte de a coabita cu ea?\nTiti rămase încurcat de verbul „a coabita”. Zise totuși:\n— Nu!\nAurica sorbea cu nesaț toată această convorbire, și ochii îi străluceau de\no stranie voluptate, ieșiți din orbitele vineții.\n— Va să zică n-ai promis nimic, n-ai dat nici un document la mână.\nPerfect. Dar, mă rog, tu i-ai propus coabitațiunea, ori ea te-a provocat, te-a\nîmbrățișat, în sfârșit, te-a indus în eroare prin gesturi indecente?\nTiti stătu la îndoială. Se vedea că ancheta îl supără, că Ana nu era pentru\nel o șantajoare, că, în sfârșit, dorise atât de mult să cunoască femeia, încât\ncinstea îl îndemna să nu numească inducere în eroare ceea ce-l făcea fericit.\nDe altfel, nici nu prea înțelegea unde voia să ajungă Stănică, deoarece el\nținea pur și simplu să îndeplinească dorința Anei de a vesti pe mamă-sa că e\ncăsătorit.\n— Nu m-a provocat, zise el ingenuu, am vrut amândoi. Stănică își trecu\nmâna prin părul mare, ca un avocat contrariat de contrazicerile clientului",
  "său. Aglae sări furioasă:\n— Ce-asculți tu, Stănică, ce spune el? Nu vezi, săracul, în ce hal e? Nici\nvorbă că l-a atras în casă cu familia ei și l-au strâns cu ușa.\n— Mă rog, mă rog, insistă Stănică, să ne lămurim. Membrii familiei,\ncare au intrat în odaie, v-au găsit așa din întâmplare, sau ai avut impresia că\npândesc de mult momentul ăsta? Te-au amenințat, ți-au intimidat conștiința?\n— Mi-au spus, ocoli Titi punctul penibil, că sunt major și pot să fac ce\nvreau, dacă nu vrea mama.\n— Așa, zise atinsă Aglae, dar cu reproșul îndreptat împotriva absenților,\ncred ei că, dacă ești major, eu te las să-și bată joc de tine orice stricată? Nu,\nbăiete, ai să stai aici, și văd eu ce e de făcut.\nStănică era prea avocat ca să nu-și dea seama de adevărata stare a\nlucrurilor, și, de altfel, se amesteca în afacere din volubilitate, din plăcerea\npentru situațiile patetice.\n— Hei, dacă Titi ar face plângere că a fost atras în cursă, că i s-a dat, mă\nrog, a înțelege că are de-a face cu o femeie de moravuri ușoare, fiind apoi\nintimidat, ar fi un punct de plecare pentru intentarea divorțului. Însă asta\ntrebuie s-o facă el, numai el, ca fiind major. Ei, ce zici, tinere, ceri divorțul?\nTiti răspunse posomorât, dar hotărât:\n— Eu nu divorțez.\nAglae își cuprinse capul cu mâinile și se lamentă desperată:\n— Vai, vai, vai!\n— Mamă, își dădu cu părerea Aurica, iluminată, de ce să divorțeze,\npoate sunt fericiți.\nAglae schiță un gest cu înțelesul de „prostii”.\n— El face ce spun eu, dacă mă iubește și vrea să mă ocup de viitorul lui!\nȘi ca și când reproșul ar fi fost prea tare, iar consimțirea lui Titi sigură,\nAglae adăugă:\n— Nu fi trist, puiule, că te scap eu de aventurieră.\n— Să zicem, continuă Stănică consultația, că Titi, insist, Titi cere divorț\npe motivul de mai sus. Lucrul poate să aibă întorsături neplăcute. Frații sunt\nofițeri, nu poți susține că sora lor e o prostituată. Te pot da în judecată\npentru calomnie.\n— Aș, ofițeri, zise disprețuitor Aglae, cine știe ce șnapani! S-au îmbrăcat\nîn uniformă ca să-l sperie.\n— Sunt ofițeri, mamă, lămuri mereu, ușor jignit, Titi, îi cunosc eu bine.\nAu și un unchi colonel, care m-a cununat.",
  "— Precum vezi, urmă Stănică, chestia e dificilă. Cel mai bun lucru e să\nîncercăm întâi prin bună învoială. În cazul cel mai rău, ce-a vrut fata? Să se\nmărite, de ochii lumii, să acopere probabil o greșeală…\n— Nu e adevărat! Protestă Titi.\n— Odată „doamnă”, fata o să consimtă ușor să divorțeze. O să-i spunem\ncă părinții nu-și dau asentimentul și nu-i lasă avere. Cum Titi n-are nici o\nmeserie, din ce-au să trăiască?\n— A spus colonelul, mărturisi Titi, că are să-mi găsească.\n— O să-ți găsească pe dracu, comentă Aglae. Ți-a spus așa, ca să te-\nncânte.\nÎn cele din urmă, căzură de acord să încerce calea blândă a convorbirii,\nși Stănică se delegă singur în această misiune. Era o zi neprevăzut de caldă,\nde la sfârșitul lui februarie, când Stănică, după prealabile examene, intră în\ncurtea indicată. Fu cam încurcat de numărul mare de intrări, întrucât de o\nparte și alta a curții se întindeau apartamentele joase, cu câte o mică\nmarchiză. Călare pe o scară, un om gras, ras, tânăr, cu chivără de hârtie în\ncap și cu halat medical pe el alterna fluierul cu vocalizările și se extazia\nînaintea propriei opere, care consta din aplicarea cu ajutorul unui șablon,\nconfecționat, precât părea, de el însuși, a unui feston cu fructe sintetice în\npartea de sus a peretelui exterior. La întrebările lui Stănică, zugravul se\nrecomandă ceremonios. Era Sohațchi. Se dădu repede jos, luă de braț pe\nStănică și-l vârî în casă. O aduse numaidecât și pe Ana. Lui Stănică,\nagresoarea lui Titi îi făcu o impresie excelentă.\nTrupul ei plin, aproape gras, ochii îndrăzneți, vocea sonoră, volubilă,\ncam vulgară, toate acestea îi plăcură. Ana nu se lăsă de loc intimidată și\nprimi pe Stănică, după obiceiul ei de a se purta cu bărbații, cu o\nfamiliaritate zgomotoasă, indiscretă. Chemați înadins de Sohațchi, veniră,\nca din întâmplare, și ceilalți doi frați. Toți afectară a înțelege vizita lui\nStănică drept un început de apropiere între cele două familii și declarară că\nle-a părut rău că Titi nu și-a invitat părinții, pe care erau dornici să-i\ncunoască. Ana descoperi că Stănică îi era oarecum cunoscut, că, pe dată ce\nl-a zărit, nu-și dădea seama unde a mai văzut pe acest „domn simpatic”.\n— Sunteți artist? Întrebă ea pe Stănică.\n— Nu, nu, răspunse încântat Stănică, m-am resemnat la avocatură!\nSohațchi dispăru și reapăru cu o damigeană de vin pe care o puse în\nmijlocul mesei, rest din vinul băut la nuntă, ca să-și facă și Stănică o idee de\nce vin au avut. Bine dispus, Stănică crezu că trebuie să ia lucrurile cu",
  "delicatețe. Declară că totul vine dintr-o neînțelegere, dintr-un exces de\ntimiditate din partea lui Titi, că părinții erau în dreptul lor să fie supărați de\na nu ști că fiul lor s-a căsătorit. Toți îi dădură dreptate, ceea ce dezarmă pe\nStănică.\n— Eu i-am spus lui Titi, zise Ana, să vorbească acasă. Nici mie nu mi-a\nconvenit să mă ascund de lume ca o ciumată. Eu cu sila nu mă țin de gâtul\nlui. Știi bine și dumneata că n-are nici un rost. Dacă nu-i place, din partea\nmea e liber.\nFrații protestară, susținând că Titi e un băiat bun și că, fără îndoială,\npărinții lui se vor convinge, mulțumită mărturiei lui Stănică, cum că a intrat\nîntr-o familie onorabilă. În condiția aceasta, orice pledoarie devenea de\nprisos, și Stănică se pierdu încetul cu încetul într-o discuție cu totul\nindependentă de misiunea lui, deși legată prin asociație. Exaltă amorul\nconjugal, povesti primele lui tulburări sentimentale, lăudă pe Olimpia și\nfăcu biografia îngerului ridicat la ceruri, Aurel. Ana se apropiase de el și-l\nținea de braț.\n— În definitiv, rămânem rude, nu?\n— Așa e! Suntem cumnați!\nStănică mai descoperi că cei doi ofițeri și unchiul colonel aveau trecere\nmare chiar la Cercul de recrutare, unde situația lui era foarte încurcată, ca\nunul ce nu făcuse serviciul militar, slujindu-se de amânări insuficient\nmotivate.\n— Las' că te aranjăm noi, n-avea grijă, îl încredințară frații Sohațchi.\nVom studia chestiunea. Dumneata fii gata cu certificate, ca să justifici\nneprezentarea. Să-ți găsești un doctor, care să te declare ofticos.\n— Am! Zise repede Stănică, cu gândul la Vasiliad. De altfel, sunt\nrealmente bolnav.\nStănică, plin la față, era așa de congestionat de vin, încât toți râseră la\nideea că ar fi tuberculos.\nAglaei, Stănică îi spuse că familia Sohațchi i s-a părut foarte de treabă,\ncă el nu crede că Titi a fost constrâns, că, în definitiv, așa apare dragostea,\ndintr-o dată, el însuși fiind doar unul din aceia care, nemaiputând trăi fără\nfemeia iubită, n-a mai vrut să știe de nimic pe lume și a fugit cu ea. Văzând\nși starea de spirit a lui Titi, Aglae se mai calmă.\n— Bine, bine, zise ea, cu un rest de orgoliu, s-o vad și eu cine este, să\nvină, cum vin nurorile, să zică „bună ziua, eu sunt cutare”.",
  "Aglae înțelegea misiunea de soacră într-un chip foarte oneros pentru\nnoră. Nora trebuia să rămână într-o stare de dependență continuă, să sărute\nmâna socrilor, să fie „așezată”, să nu iasă din indicațiunile ei, să dovedească\nla tot pasul că știe să conserve sănătatea odraslei. Fiul, la rându-i, în\nschimbul unei îngrijiri permanente din partea mamei, nu trebuia să iasă de\nsub tutela ei. În fond, Aglae nu era supărată că Titi s-a însurat (în conștiința\nei lăuntrică era chiar satisfăcută), ci fiindcă i se răpise prilejul de a-i oferi ea\no soție lui Titi sau măcar consimțământul. Ana se dovedi plină de tact.\nAdusă la braț de Stănică, sărută mâna Aglaei, pe aceea a lui Simion, care fu\nîncântat, și pe amândoi obrajii pe Aurica.\n— Nu știam că Titi are o soră așa de tânără și frumoasă! Zise ea.\nAurica, măgulită, îi puse deoparte, când găsi un moment bun, întrebarea\nanxioasă:\n— Dragă, ești fericită? Vai, ce fericiți trebuie să fiți!\nAna privi cu o atenție obsecvioasă toată casa, admirând totul, lăudă tot\nce i se servi și ascultă cu o atenție respectuoasă toate instrucțiunile Aglaei.\nAfectă a fi foarte îngrijorată că nu cunoaște bine preferințele lui Titi și o\nrugă pe „maman” să-i spună tot ce crede că e necesar să facă pentru\nmenajarea lui. Fu veselă, fără cinism, și izbuti cu îndemânare să fie de\nacord în toate ideile cu Aglae. Titi părea foarte fericit și începuse să-i arate\nalbumele sale cu desene, printre care copiile după gravurile din romanul\nnecitit al lui Stendhal. Ana îl asculta cu docilitate, îi încerca în treacăt\nnasturii, îi strângea bine gulerul de la haină în jurul gâtului și-l întrerupea cu\nîntrebări de felul acesta:\n— Titi, mă ierți că te-ntrerup, parcă s-a răcorit, nu vrei să pun o haină pe\ntine? Nu vreau să răcești!\nSau:\n— Am să-ți cumpăr mâine alt guler. Văd eu cum te strânge. Ai să capeți\ntic, tot sucind capul.\nAglae se informă amănunțit asupra familiei ei, punându-i chestiuni pe\nfață, judecătorește: „Trăiesc părinții, cu ce se ocupă, frații unde-și au\nserviciul, ce școală a urmat, are ce-i trebuie în casă?” etc.\nAna răspunse la toate simplu, fără nici un semn de iritație, și făcu tuturor\nimpresia că e foarte sinceră.\nRămânea de rezolvat o problemă gravă. Titi trebuia să locuiască în\ncăminul conjugal. Firește, acasă nici n-ar fi avut loc, însă Aglae se întreba,\nîn chipul cel mai legitim, cu ce va trăi, neavând nici un venit.",
  "— Nu trebuia să se-nsoare până nu-și făcea un rost, dar acum, c-ați\nfăcut-o de capul vostru, nu-nțeleg să stea pe spinarea altora.\nAna protestă atât cât să reiasă că Titi nu e o pacoste, dar nu zădărnici\nghicitele intenții de asistență ale Aglaei.\n— Cine știe? Observă Aglae, după plecarea Anei, poate că o fi fată\nașezată, fiindcă nu-i nici prea crudă. Dacă-i place lui Titi, treaba lui. S-o\nvedem cum se poartă.\nAglae făcu în curând o descindere în locuința lui Titi. Ceea ce văzu o\numplu de necaz și deznădejde. Își spuse impresia brutal, față de rudele\nnurorii:\n— Bine, dar voi n-aveți de nici unele aici. La o fată de oameni așezați se\ndă trusou, nu așa.\n— Am făcut și noi ce-am putut, în grabă, maică, zise blând cealaltă\nsoacră.\nÎntr-adevăr, cele două odăi, zugrăvite proaspăt și multicolor de Sohațchi,\nerau aproape goale. Frații le mobilase la repezeală cu ce găsise prin odăile\nlor, după o listă alcătuită în consiliu. Un pat de fier cu tăblii, pictat cu îngeri\nșterși de vechime, fusese scos din pod. O canapea veche, desfundată slujise,\ndrept pat de siestă, ordonanței. Lavaboul era lamentabil. Îl găsise Sohațchi\naruncat în magazie și-l vopsise în alb. O masă de brad era acoperită cu o\ncombinație de petice și broderie. Șifonierul fusese scos din odaia bătrânilor\nși avea oglinda spartă. Titi însuși înlocuise oglinda printr-o bucată de satin\ngalben, prinsă cu pioneze. Într-un colț se vedea și o etajeră proastă,\nîmbrăcată în pluș, cu câte un bibelou improvizat: o sticlă goală de parfum, o\nex-cutie de bomboane, o fotografie. Aglae, implacabilă, vru să vadă și\nbucătăria, care exista numai teoretic. Într-o magazie, o mașină șchioapă,\nordinară ținea deasupra vreo două cratițe cârpite. Aglae se întoarse cam\nlividă în dormitor și se așeză pe pat ca să-i încerce moliciunea. O scândură\ncăzu, desprinsă, trăgând după sine salteaua, numai de paie. Era un pat doar\nde formă, în care nu dormea nimeni.\n— Ei, spuse Aglae, dezgustată, aici o să dormiți? Nici n-aveți loc! Și pe\nTiti n-o să-l tragă curentul de la ușă? Și apoi, când se dă jos din pat, cum o\nsă calce cu picioarele goale pe scândură? Trebuia să aveți un covoraș. Soba\nasta parcă bate la cap! Uite, așa se-ntâmplă când tinerii fac lucrurile de\ncapul lor și nu-ntreabă pe cei bătrâni! Dacă îmi cereați consimțământul, de,\ncum spune buna-cuviință, discutam eu cu dumnealor (aci aruncă ochii",
  "ironic înspre bătrâni) și făceam lucrurile cum se cade la niște oameni\nașezați.\nDin ziua următoare, Aglae se ocupă de gospodăria lui Titi cu un zel\nextraordinar, dar care era îndreptat numai spre Titi și părea ostil față de Ana.\nCumpără saltea, covor, aduse cearșafuri, perne, rufărie, puse șifonierul în\nordine, ca acasă, împăturind bine cămășile lui Titi, largi, solide („mai crește\nbăiatul”) și aruncând ostentativ câteva lucruri mototolite și murdare ale\nAnei. Îi dădu acesteia instrucțiuni severe:\n— Uite, cămașa asta să i-o dai când e mai frig. Să nu-l lași noaptea fără\nscufie, așa s-a obișnuit el, ar fi chiar bine, fiindcă văd că e curent aici, să-i\ndai să-și pună vată în urechi. Aici i-am adus flanelă, să poarte până în iunie,\nsub cămașă. Să nu-l lași fără nasturi la cămăși, că nu e frumos, și să-i dai să\nse primenească de două ori pe săptămână.\nAglae îi cumpără și haine lui Titi și puse să i le croiască după gustul ei,\nadică largi, îi cumpără ghete de box foarte mari, umplându-le vârful cu vată:\n— Mai bine largi, să-i odihnească piciorul.\nAduse farfurii, cratițe, tacâmuri și, în sfârșit, trimise la fiecare două zile\nalimente pentru gătit, dând și indicații de bucatele ce trebuiau făcute. Ana\nîși păstră cu o răbdare lăudabilă ținuta onctuoasă. Aglae făcea dese\ninspecțiuni, scotocea prin bufet și în bucătărie, să vadă mâncarea, întreba pe\nTiti dacă e îngrijit bine. Acesta răspundea totdeauna afirmativ. Plină de\natenții infinite pentru fiul ei, Aglae nu venea niciodată cu mâna goală,\naducând foarte adesea măcar prăjituri. Ana, lacomă, se repezea și mușca din\ntoate, până ce Aglae îi dădea peste nas:\n— Lasă și pe bărbat să mănânce, că muncește mai mult. Asta cu frișcă i-\nam adus-o lui, că lui îi place.\nAglae merse cu interesul față de Titi până acolo încât să insinueze că o\nfemeie trebuie să fie asiduă în chestiunile mai intime cu bărbatul, fiindcă\naltfel acesta devine nervos. Lui Titi îi dădu instrucțiuni limpezi:\n— Ține-o din scurt, n-o lăsa să se zbenguie cu toată lumea, pe urmă își\nia nasul la purtare.\nCe-i dreptul, Ana merita îndoielile Aglaei. Nu gătea mai niciodată și,\ndacă se hotăra să facă ceva, mergea în bucătărie îmbrăcată ca în oraș, apuca\nalimentele cu vârful degetelor, ca pe niște impurități. Frigea la repezeală ce-\ni trimitea Aglae (conservele, lucrurile mai greu de preparat le lăsa să se\nstrice, le arunca la gunoi), dar apoi, gustând din propria-i mâncare, o mânca\nde-a binelea. Intra prin bucătăria bătrânilor, se apropia în picioare de masa",
  "fraților, ciugulea, de la toți, vorbind și râzând cu gura plină, și apoi, când\nsosea Titi, spunea candid:\n— Dragă, ție ți-e foame, că eu n-am poftă deloc! Nici n-am gătit.\nTiti își schimba adânc și domol apele ochilor, dar nu zicea nimic. Ana\npleca mereu în oraș, alergând neostenită nu se știe unde, avidă de petrecere,\ninvidioasă de orice lux. Titi se închidea în casă, făcând picturi după cărți\npoștale ilustrate, înrămându-le singur și bătându-le cu exactitate în perete.\nLucra, cu o frenezie casnică tăcută, la fel de fel de mărunțișuri. Făcu\nabajururi de tul pe care le zugrăvi cu acuarelă, vopsi masa și scaunele,\ninventă passe-partout-uri de felurite forme și mărimi pentru fotografii. Ana\nîl lăsa în pace și se înfunda la părinții ei sau pleca în oraș. Începuse de la o\nvreme să vină tot mai des și mai dezinvolt în purtări Stănică.\n— Haide, frate, în oraș să mai luam aer, îndemna el.\n— Titi, nu vrei să mergem? Făcea Ana numaidecât.\nTiti se întuneca și refuza cu o încăpățânare în care se ghicea o supărare\nascunsă.\n— Bine, rezolva Ana chestiunea foarte simplu, dacă tu nu mergi, mă duc\neu cu domnul Rațiu.\nStănică primea cu jovialitate și plecau amândoi de braț. Titi refuza să\nmeargă la cinematograf, la teatru, la berărie, având pentru toate aceste\npetreceri și o teorie. Ieși o singură dată, pe ger, și se obstină să asculte afară\nun concert militar gratuit, oferit întâmplător în parcul Carol, din zelul\nartistic al unui capel-maistru. Nu voi în ruptul capului să plece înainte de\nsfârșit, deși era vânăt la față de frig. Ana îl lăsă și plecă, dar sosi acasă mai\ntârziu decât el. Titi picta, se legăna lângă sobă, ședea nemișcat pe marginea\npatului, când era plictisit, și refuza orice abatere de la acest program,\nascunzând prin posomorâre și încăpățânare antipatia față de spiritul\nindependent al Anei, față de care încetase chiar de la început de a mai arăta\ntulburări erotice. Criza lui Titi fusese scurtă și se prefăcuse într-o placiditate\nursuză și bănuitoare.\n— Iubite domnule Titi, îl aviză Ana, eu sunt tânără, vreau să petrec cât\nmai am vreme. Dacă nu vrei să ieși nicăieri, stai acasă. Eu una nu pot.\nTiti se împăca numai cu Sohațchi, cu care, când era bine dispus, vorbea\nîndelung despre colegii de la liceu și de la belle-arte. Stănică venea des,\nrâdea și se zbenguia cu Ana, fără să se mai sinchisească de Titi. Într-o zi\nrâseră în odaia alăturată, băură, după toate aparențele și mâncară ceva, și\nabia târziu Stănică deschise ușa, cu gura plină, și zise aproape indiferent:",
  "— A! Tu erai aici?\nTiti începu să-și manifeste supărarea pasiv, nemaivorbind nimic ore\nîndelungate. Dar într-o bună zi și pentru întâia oară, când Ana veni noaptea\ntârziu acasă condusă de Stănică, Titi izbucni, în chip surprinzător pentru ea,\ncu o brutalitate nemaipomenită:\n— C…vă! Las' că mi-a spus mie mama, ce, eu nu văd?… Unde mergi\ndumneata toată ziua și toată noaptea?\nVreo dovadă împotriva Anei nu exista, ce-i drept. Frații veniră repede la\nlocul scandalului și căpitanul mustră pe Titi cu destulă aroganță și un ton\nvădit trivial și iritant:\n— Amice, trebuie să-ți supraveghezi expresiile, mă-nțelegi… Aici sunt\npărinții noștri, oameni bătrâni, sunt ordonanțele, care aud. Nu admit să ne\ninsulți sora, așa, pe simple elucubrații de-ale dumitale. În definitiv, ce-i? S-a\nplimbat în oraș cu cumnatul dumitale. Dacă dumneata ești bolnav și nu\nsuferi lumea, nu trebuie s-o silești și pe ea să se călugărească.\nTiti se învineți la față și, reeditând furia subită a lui Simion, bătu cu\npumnul în masă, înspumat la gură, și țipă ca un descreierat:\n— Să nu mă insultați, măgarilor, că vă spun la mama! Toți îl priviră în\nliniște ca pe un pacient în criză și lui Titi i se păru că Ana lasă buză-n jos\nîntr-un gest de dispreț. Frații ieșiră din odaie fără să-l mai contrarieze și\ntocmai această indiferență înfurie și mai tare pe Titi.\n— Lasă-l, mă, se auzi glasul locotenentului, nu vezi că e nebun?\n— Ba o să-l dau în… Spuse pe șleau căpitanul.\nTiti puse mâna repede pe pălărie, își trase paltonul nervos până a se\nîncurca în mâneci și ieși ca un glonț din casă și din curte. Din acea zi nu se\nmai întoarse în căminul lui. Aglae îi ordonă să divorțeze, Stănică fu și el de\naceeași părere, „de vreme ce nu vă înțelegeți”, dar se jură că Ana și cu el\npetrecuseră în chip nevinovat, nedându-și seama cum a trecut vremea.\nLucru curios. Când auzi de divorț, Titi se întunecă. Nu voia.\n— Să facă ce-o ști, zise el cu absurditate, nu mă privește. Eu n-o cunosc,\nși pace. N-are decât să dea divorț, eu nu mă duc pe la tribunale.\n— Dar nici n-ai nevoie, omule, explică Stănică, aranjăm noi toate.\n— Eu nu dau divorț.\nEra această încăpățânare o modalitate primară de a-și mărturisi încă\ndragostea pentru Ana? E cu putință. Sohațchi veni la Aglae și lămuri că ei n-\nau avut nici o intenție rea, că s-au certat cu toții cum se-ntâmplă, dar că",
  "situația surorii lor era intolerabilă și trebuia să fie rezolvată într-un fel, cel\nmai cuminte chip fiind acela ca Titi să se-ntoarcă acasă. Titi declară scurt:\n— Eu acolo nu mai mă duc, cine vrea să vie, să vie aici. Aglae, ca să nu-\nl supere, zise și ea:\n— Domnule Sohațchi, eu nu pot să las pe băiatul meu să fie insultat.\nAna să vie să stea aici cu el, că se găsește loc.\nÎntr-adevăr, Ana veni, primită de Titi cu o tresărire de satisfacție, repede\nînăbușită de o uitătură posacă. Reînfipt în solul lui, Titi nu făcea decât să\ncopieze note, să deseneze după ilustrate, să stea nemișcat. Aglae o înțepa pe\nAna fără să vrea, punându-i întrebări supărătoare: „Tu nu știi să gătești? Tu\nstai așa îmbrăcată toată ziua? Tu n-ai decât o cămașă de noapte?”\nDar trebui să recunoască chiar ea că Titi era imposibil și o contrazicea pe\nAna în cele mai legitime dorințe, cu o obstinație de asin. Ana aduse cinci\nbilete de teatru, cu o învederată mulțumire de a-i lua pe toți, dar Titi singur\nrefuză.\n— Eu nu mă duc la teatru. Nu ți-am spus eu să iei bilete. Mă duc la\nteatru când am dispoziție, nu așa, pe neașteptate. Și apoi cine ți-a dat banii?\nDe unde știu eu?\n— Titi, se irită chiar Aglae, mă agasezi!\nTiti nu merse, tăcând însă cu perversitate voită sau involuntară până în\npreajma momentului de plecare, așa încât toți se îmbrăcară, crezând că i-a\ntrecut rezistența. După-masă, Titi dispăru. Ceilalți își închipuiră că se-\nmbracă. Ieșiseră pe ușă să-l aștepte, dar Titi nu se vedea nicăieri. Aglae intră\nîn odaia lui și-l găsi în pat, în plapumă.\n— Dar ce faci aici, pentru Dumnezeu, nu mergi? De ce m-ai făcut să\nmă-mbrac?\n— Ți-am spus că nu merg.\nȘi Titi se-ntoarse cu capul la perete. Supărată, Aglae se dezbrăcă și nu\nmai merse. A doua zi Ana fugi.\n— Titi, insistă Aglae, termină odată. Nu vă înțelegeți, și pace. Ea e\nușuratică, tu ești încăpățânat, nu-i nimic de făcut. Divorțați.\n— Eu nu divorțez! Se-ncăpățână Titi.\nDe altfel Ana era văzută de toți pe stradă cu feluriți inși, unii afirmau că\navea legături certe cu unul sau cu altul. Curând nu mai fu nici o îndoială cel\npuțin că Ana iese la braț cu un funcționar superior dintr-un minister, om mai\nîn vârstă, cu ceva avere, care afirmă, fiind și Stănică de fată, că dacă Ana e\nliberă, o ia de nevastă. Era o ocazie, susținu Stănică, de a se despărți fără",
  "scandal. Altfel Ana ar abuza de numele lui, cu profit pentru ea. Titi însă nu\nvoia să divorțeze. Se vede totuși că Ana găsise o bună combinație, fiindcă\ndezlegarea nodului veni tot de la ea. Într-o zi, două ordonanțe depuseseră în\nfața ușii de la intrare, fără să vrea să intre, o boccea enormă, în care Aglae\ngăsi cu ciudă toate lucrurile lui Titi, cele mai multe murdare. Totul îi fusese\nrestituit cu o grijă afectată, fiindcă Titi regăsi și o pereche de pantofi rupți\npe care îi aruncase la gunoi, precum și un cuțit, pe care forțându-l îl rupsese\nîn două. Erau amândouă bucățile. Titi primi, în sfârșit, și o notificare că i se\nintentase acțiune de divorț din partea Anei. Cu greu Stănică putu să-l facă\npe Titi să consimtă a da o declarație că se desparte de bunăvoie, pentru\nnepotrivire de caracter. Acum el voia să se judece, susținând între altele că\nnu se simte bine, că Ana i-a dat o boală. Lucrul era de domeniul fanteziei și\ndovedea numai, prin surmenarea spiritului, o recrudescență a hipocondriei\nlui latente, congenitale.",
  "IX\nÎn martie, Felix își făcea planuri mai nerăbdător ca oricând. Cu puțin\nînaintea Crăciunului împlinise douăzeci de ani. Mai avea deci câteva luni și\ndevenea major. Se făcuse acum mai îndrăzneț, mai conștient de sine, însă\nlipsa de bani îl chinuia, jignea orgoliul lui. Ar fi vrut haine de primăvară,\nmănuși și ceva bani asupră-i. Când câte un coleg îl ducea de braț într-o\ncofetărie sau berărie, se simțea pus pe jăratic. N-avea nici un ban în buzunar\nși îi era rușine să mărturisească. Era gelos și de Pascalopol. Ar fi voit să fie\nși el în stare să facă Otiliei o cât de mică plăcere, s-o plimbe cu trăsura. Moș\nCostache nici nu se gândea măcar să-i dea vreun ban, ba-i propunea unele\ntârguri dubioase. Venise într-o zi cu o serie întreagă de seringi „Record”,\naparținând probabil unui medicinist care nu plătise chiria, și întreba acum\npe Felix dacă nu cunoaște pe cineva sau dacă el însuși n-ar fi dispus „să le\ncumpere”. I le încredințase „o persoană”. Într-o duminică, Felix voi să iasă\nîn oraș cu niște prieteni, însă, după câțiva pași făcuți pe stradă, se întoarse.\nEra o zi admirabilă și paltonul îl apăsa pe umeri. Să-l scoată și să rămână în\nhaină era încă prematur. Cum Costache era singur acasă, Felix se duse de-a\ndreptul la el cu un curaj pe care i-l dădea supărarea. Spuse cam iritat că e\nacum om în toată firea, că-și închipuie că are destul venit ca să nu meargă\nmereu în oraș cu mâinile goale. Are nevoie de haine, de cărți, de o mulțime\nde lucruri și-i trebuie bani. În definitiv, vrea să știe odată care sunt\ndrepturile lui. Moș Costache ascultă, înfricoșat de această ieșire, căută să-l\nîmblânzească, ținându-l mereu de mânecă, într-un chip comic, dar nu scoase\nnici o vorbă încurajatoare, nici o explicație. În cele din urmă, cu tonul\nrăgușit, cu ochii aplecați în jos, făcu această neașteptată propunere:\n— Dacă ai nevoie de bani, de ce nu iei cu împrumut vreo mie de lei de\nla cineva? Poate să găsesc eu la un prieten, numai să nu spui la nimeni.\nSuma izbi pe Felix, care, de bucurie, nu mai examină de loc ciudățenia\npropunerii din partea lui moș Costache. A doua zi, bătrânul veni misterios în\nodaia lui Felix și-i întinse un bilet la ordin, îndemnându-l să-l completeze\ncu suma de o mie de lei și să-l dateze 30 decembrie 1910. Felix voi să\nîntrebe asupra rostului acestei simulații, dar Costache îi încântă urechea cu\nsunetul unui pumn de piese. Scadența biletului rămase în alb. După\nsemnare, bătrânul înmână lui Felix două sute cincizeci de lei. Mirat, acesta\nîntrebă cu ochii.",
  "— Nu poate să dea acum tot, explică răgușitul, îți dă prin mine, în\nfiecare lună, câte două sute cincizeci de franci.\nFelix era prea nerăbdător să aibă bani, ca să mai discute proveniența lor,\nînsă rămase cu o îndoială, și la întâiul prilej consultă un prieten de la Drept,\ncare-i cunoștea de altfel bine situația.\n— Bătrânul te-a pus să datezi cambia în decembrie, fiindcă atunci ești\nmajor și deci responsabil. Eu cred că ți-a dat mia chiar din banii tăi, și tu i-o\nvei plăti tot din banii tăi, din primul venit liber. E dat dracului moșul!\nFelix se adumbri și se-ntoarse dezgustat acasă. În lipsa Otiliei, începură\nsă se strângă asupra-i și alte dezgusturi, să bănuiască pe fată de complicitate\nși să creadă în tot ce Aurica spunea despre ea. Pe dată însă ce Otilia reapăru\ncu ochii ei limpezi, plini de seninătate, se rușină de asemenea presupuneri și\no socoti și pe ea o victimă a bătrânului. Voi cu mai multă putere decât\noricând s-o scape de acolo, s-o ia el sub protecția lui. Avea crize de\nsensibilitate și reverie. În vreme ce Otilia răscolea valurile pianului, el se\nplimba cu mâinile în buzunar, oprindu-se din când în când în fața oglinzii.\nSe privea sever, lăsând buzele în jos, într-o amărăciune patetică. Se simțea\nfrumos. Singurătatea lui, faptul de a nu avea părinți, îl umplea de o exaltare\nvagă a destinului său propriu. Se întreba, inundat de frazele muzicale care\nveneau de jos, ce avea să devină: medic mare, savant, autor celebru, om\npolitic? Se vedea trecând, în ritmul muzicii Otiliei, într-o trăsură deschisă,\nnemișcat, fără zâmbet, privind rece înaintea lui. Așa își închipuia purtarea\nomului mare. Alteori, dimpotrivă, reveria îi deștepta flăcări de\ndezinteresare. O vedea pe Otilia amenințată de bandiți, care aveau mai toți\nfizionomia lui Stănică. Ochind, flegmatic, de pe fereastră, dobora pe rând\npe toți vrăjmașii, în vreme ce Otilia, tremurând, îl strângea cu brațele ei\nsubțiri de gât. Sau fugea călare de dușmani neidentificați spre păduri care se\nîndoiau moale până la pământ, ținând în brațe pe Otilia. Generozitatea lui\nse-ntindea și asupra lui moș Costache, căruia, ruinat, îi oferea un azil, de\ndragul Otiliei, și chiar asupra lui Pascalopol, pe care-l visa bolnav, senil,\nreadus la viață prin sforțările lui de medic. Cântând furtunos la pian și\naruncându-și ochii asupra lui Felix, care uneori se rezema de capacul\ninstrumentului, Otilia nu bănuia că e salvată de foc și înec cu atât\ndevotament. Odată, după ce șezuse multă vreme alături de Otilia, care citea\no carte, și visase treaz ca de obicei, copleșit de sentiment, își lăsă deodată\ncapul în poalele ei. Otilia îi primi ofranda simplu, mângâindu-i ușor părul.\n— Spune-mi ceva plin de primejdii, să fac pentru tine, zise Felix.",
  "Otilia răspunse gânditoare:\n— Va veni vremea când ai să ai acest prilej.\nRelațiile sentimentale dintre cei doi erau din ce în ce mai aprinse. Felix\no căuta pe Otilia cu oarecare imprudență, o ruga cu ochii și o săruta furtiv.\nFata nu-l respingea, dar dădea gestului o candoare fraternă, făcea astfel\nîncât orice abuz era înlăturat. Felix îi vorbea cu ochii la masă, se așeza\nalături de ea și o prindea de mâini, iar fata îl mustra cu blândețe. Moș\nCostache îi surprinse într-o zi sărutându-se, dar nu zise nimic. Păru chiar\nrușinat de lipsa lui de atenție și fugi repede cu capul în piept. Nu-i\nîmpiedică niciodată, nu le făcu nici cea mai mică aluzie. Încurajat de\nconsimțirea Otiliei, îmbătat, Felix începu să fie ispitit de un gând insidios.\nDacă Otilia îl iubește cu adevărat, ar trebui să aibă încredere în el și să-i dea\nde acum dovezi mai temeinice de dragoste. Senzualitatea firească a vârstei\nse lupta cu mistica erotică. Într-o noapte, neputând să doarmă, combătut de\ncele două porniri, Felix se sculă și se îmbrăcă. Nu voia să facă nimic rău și\ntotuși inima îi bătea cu putere, ca simțindu-se vinovată. O forță mai mare\ndecât voința lui îl trase pe ușă afară și-l împinse la ușa Otiliei. Bătu iarăși\nușor, ca altădată. Auzi limpede săritura speriată a fetei și tropotul pașilor\nprin odaie. Capul zbârlit al Otiliei apăru în întredeschizătura ușii.\n— Ce vrei, Felix? Întrebă fata cu reproș. Felix se zăpăci și declară\nprostește:\n— Te… Iubesc!\n— Of, doamne, se văietă Otilia, iar nu ești deloc cuminte. Ți-am spus să\nnu mai vii.\nȘi cum Felix lăsase capul în jos iritat și rușinat totdeodată, Otilia ieși\ncurajoasă afară și prinse pe tânăr cu brațele de gât, privindu-l în ochi.\n— Felix, dacă mă iubești cu adevărat, dacă vrei ca mai târziu să fim\nprieteni, nu mai veni așa. Ai încredere în mine, cum am și eu în tine. Nu te\nîndoi, te iubesc.\nȘi trăgând capul lui Felix, îl sărută pe buze. Apoi fugi repede în odaie,\nînchise ușa și întoarse cheia de două ori. De aci încolo, Felix reprimă cu\nreligiozitate orice instinct impur (nu fără oarecare ciudă, uneori, și porniri\nde gelozie față de Pascalopol) și se mulțumi cu strângerea de mâini și\nsărutarea castă, alunecată spre ureche. Totuși și așa fură surprinși o dată în\nchip neplăcut. Otilia cosea un nasture la haina lui Felix, și acesta nu se\nputuse elibera de ispita de a o săruta, când Stănică intră dezinvolt pe ușă.",
  "— Faceți, faceți, zise el protector, ca și când între Felix și Otilia erau\nlegături indiscutabile, mărturisite.\nOtilia îi aruncă o privire mânioasă și era gata aproape să-l dea afară pe\nușă pentru indiscreție. Stănică pară lovitura mieros, făcându-se că nu-\nnțelege.\n— Așa e tinerețea, n-ai ce să-i faci. Eu, când eram îndrăgostit de\nOlimpia, o sărutam, mă-nțelegi, toată ziua și peste tot. Nu mai ne feream de\nnimeni. Așa că… Nu vă jenați.\nFelix făcu gestul de a pleca și avu chiar curajul de a prefera protocolar,\nfăcând aluzie la nasturele cusut:\n— Mulțumesc, domnișoară Otilia! Stănică însă îl opri.\n— Stai, frate, nu pleca, am vrut tocmai să vă-ntreb ceva. Pe dumneata,\ncă faci medicina. Am un caz interesant. Un client al meu vrea să atace un\nact de donațiune, în sfârșit chestii de-ale noastre care ne privesc, făcut de un\nunchi al lui, bătrân. El pretinde că bătrânul nu-i în deplinătatea facultăților\nmintale. Evident, noi putem găsi un doctor care să-l examineze, însă aici\ntrebuie o somitate, un profesor universitar, a cărui vorbă să fie lege… Și să\nse preteze. Clientul plătește. Numai, înțelegi, bătrânul n-o să vrea să fie\nexaminat. Doctorul o să vie așa, întâmplător, ca într-o vizită. De pildă, aici.\nSunt eu, Otilia, Pascalopol, moș Costache, vine și bătrânul în chestie, adus\nde mine cu un pretext oarecare, pe urmă doctorul. Nimeni nu bănuiește\nnimic. Asta am vrut să te-ntreb. Care profesor de la facultate, psihiatru, s-ar\npreta mai bine și cum am putea să-i propunem fără să riscăm nimic? Dacă\nomul e posac, mai rău ne-ncurcă socoteala. Poate cunoști pe asistent, poți\nsă-i strecori o vorbă.\nFelix ascultă pe Stănică gânditor. Își aminti de vizita lui Vasiliad, de\nexaminarea forțată a lui moș Costache. Afacerile lui Stănică i se părură\ncurioase, cinice. Dar mai ales, de ce să vină cu doctorul în chiar casa\nbătrânului? O combinație preocupa în chip evident pe Stănică, în care era de\ntrebuință un doctor complice. Fără să vrea, Felix raportă totul lui moș\nCostache însuși. Îl vedea din nou cercetat de profesorul universitar,\nchestionat, dezbrăcat. De ce? Bietul moș Costache, avar e drept, și cam fără\nobraz, nu făcea nici un rău nimănui și era banal de normal și vigilent în\ntoate actele lui. Felix dădu informații foarte deprimante asupra severității\nproverbiale a profesorului de specialitate de la universitate. Era un savant\npierdut în câmpul microscopului, incapabil de a se coborî la asemenea\ncombinații, și de altfel bogat. Stănică deveni posac.",
  "— Mă surprinde ce-mi spui. Poate nu-l cunoști încă bine. Cu bani,\nprimește azi oricine. O să mai culeg informații.\n— Comedia asta cu doctorii, observă Otilia după plecarea lui Stănică,\nmă pune pe gânduri. Pascalopol avea dreptate. În fond, voiesc să lovească\nîn mine, știu bine.\n— Cine să lovească-n tine? Întrebă Felix.\n— Ei, cine? Îți poți închipui! Și-apoi, la ce să mai facă sânge rău lui\npapa? Un loc sub soare voi găsi eu pe lumea asta!\nFelix făcu o mișcare ocrotitoare spre Otilia, care înțelese.\n— Iar tu, dacă ai vrea să m-asculți, dacă m-ai iubi, ai pleca după câteva\nluni, când vei fi major, și ai trăi singur, muncind ca să-ți faci o bună carieră.\n— Prin urmare, vrei să plec, să te las, făcu Felix stins. Otilia împreună\nmâinile, dezolată.\n— Nu m-ai înțeles. Nu ești încă decât un copil. Pascalopol, care urmărea\ncu interes manevrele lui Stănică, se hotărî, în sfârșit, să vorbească lui moș\nCostache, și într-o seară, venind mai devreme, se invită la masă, după ce\nadusese o mulțime de pachețele cu lucruri delicate de mâncare. Masa\ndecurse în chip obișnuit. La cafea însă, Pascalopol rugă din ochi pe Otilia,\ncu care părea înțeles, și pe Felix să-l lase singur cu bătrânul. Felix era acum\natât de devotat cauzei Otiliei, pe care o înțelegea, încât, intuind situația,\nplecă fără să murmure, având aerul că se duce la treburile lui. Nu-l mai\nprivea cu ochi răi pe Pascalopol. Moșierul intră în chestiune de-a dreptul:\n— Costache, zise el, știi bine că țin la domnișoara Otilia cât și tine. Să fi\nfost cu zece ani mai tânăr, poate ți-o ceream de nevastă.\n— Ia-o! Imploră bătrânul răgușit.\n— Nu, nu! Se supără Pascalopol. Nu trebuie s-o constrângem. Nu vreau\ns-o fac nefericită. Dacă va voi vreodată, sunt gata să-i pun la picioare tot ce\nam. Însă e tânără, trebuie lăsată să guste viața, să-și cerceteze înclinările. În\nsfârșit, nu de asta vreau să-ți vorbesc acum. Mi-ai spus de atâtea ori că vrei\ns-o adoptezi. Ei bine, Costache, e timpul să faci asta. Fata crește, se face\nmajoră, e ceva neplăcut în situația ei de fată străină în casa unui bărbat. Ești\nsănătos, vei trăi mai mult ca noi toți, dar gândește-te ce se face fata asta\ndacă ar rămânea singură. Eu, se-nțelege, sunt la dispoziția ei oricând, dar o\nfată e mândră, nu va apela la un bărbat pe care nu-l voiește. Și apoi aud\nmereu cum o bârfește cocoana Aglae… Nu, nu, trebuie să faci lucrurile așa\ncum e bine. Ai fost cam neglijent până acum, totuși vremea nu-i pierdută.",
  "Costache asculta morala lui Pascalopol cu ochii plecați pudic în ceașca\nde cafea, din care, după ce sorbise bine băutura, scotea acum drojdia cu\ndegetul și o mânca.\n— Ce zici, Costache? Îl stimulă Pascalopol.\nMoș Costache privi prudent în dreapta și-n stânga și apoi, ridicându-se\npuțin ca să vorbească mai aproape de urechea moșierului, șopti:\n— Și Aglae ce-o să zică?\n— Doamne, cum ești! Se scandaliză blând Pascalopol. Ce-ți pasă ce-are\nsă spună cocoana Aglae?! Ea n-are nici un drept să se amestece în afacerea\nasta, care n-o privește. Otilia este, sau nu fata nevestei tale? E adevărat, sau\nnu că i-ai folosit banii, fără nici o dovadă scrisă? Atunci trebuie să-i dai o\nreparație, ce Dumnezeu, doar o iubești!\n— N-o las eu! Declară evaziv Costache.\n— Știu eu că n-o lași, dar în chestiuni de astea e totdeauna bine să faci\nacte în regulă. Firește, poți să-i dai bani, poți să-i lași prin testament…\nCostache făcu un gest de eroare.\n— Dar aici nu e vorba numai de bani, continuă Pascalopol demonstrația,\ntestamentele se atacă, și poate Otilia nici n-are nevoie de banii tăi, om\nviguros, când vei binevoi tu să mori. Ei îi trebuie o pozițiune clară,\nonorabilă, de care vei fi mândru și tu.\n— E bătaie de cap adopțiunea, trebuie să mergi pe la tribunal, cheltuială,\nnu prea sunt înlesnit. Mai târziu, nu zic nu.\n— Nu fi meschin, Costache! Nu e nici o bătaie de cap! Uite, pun eu pe\navocatul meu să se ocupe de chestiunea asta. Nu dai nici un ban. Îl plătesc\ncu anul.\n— Așa? Se bucură moș Costache.\n— Se-nțelege! Ei, ce zici, să-l pun sa înceapă demersurile?\n— Pune, pune! Consimți Costache pe jumătate gură, privind iarăși în\ntoate părțile. Deodată se făcu roșu la față. În pragul ușii dinspre intrarea\nprincipală, ușă puțin acoperită de soba înaltă, când stăteai la masă, înfipt în\nsemiîntuneric, ședea Stănică. Văzându-se descoperit, acesta înaintă jovial:\n— Credeam că e aici domnul Felix. Voiam să-i spun ceva. Dar v-am\nauzit de avocat, de adopțiune. Vreți să adoptați pe domnișoara Otilia?\nPerfect! Admirabil! Mă ocup eu! Discreție desăvârșită.\nÎn vreme ce Costache se agăța desperat de privirile lui Pascalopol, acesta\nzise liniștit:\n— Ai înțeles greșit. Vorbeam de altceva, de treburile mele de la moșie.",
  "Stănică privi cu o neîncredere îndrăzneață și, prefăcându-se grăbit, ieși\npe cealaltă ușă, care dădea spre apartamentul din fund. Descoperind pe\nOtilia (lui Felix n-avea nimic să-i spună), îi comunică misterios:\n— Am auzit o veste bună. Moș Costache te adoptă.\n— Ai auzit greșit!\n— Eu? Se miră cu demnitate Stănică. N-ai nici o grijă: discreție\nabsolută.\nȘi într-adevăr, Stănică, deși își făcuse un obicei de a spiona casa lui\nCostache în profitul Aglaei, intrând ca din întâmplare pe o ușă și ieșind pe\ncealaltă, nu scoase câteva săptămâni nici o vorbă de această afacere. Felix,\ntrimis de moș Costache să vadă cum se află Simion, care se văieta din nou\ncă e bolnav, avu impresia că Aglae nu știa nimic de proiectul lui Pascalopol.\n„Poate, își zicea el, Aglae se dezinteresează de această chestiune, în care, de\nfapt, nici n-are vreun drept să se amestece, ori, în sfârșit, este prea\npreocupată de boala lui Simion.”\nÎntr-adevăr, bătrânul, trecând cu iuțeală hipocondrică de la o ipoteză la\nalta, părea totuși bolnav cu adevărat. Ochii îi erau injectați și ficși, și\npântecele îi era balonat îngrozitor, încât părea o minge învelită cu broboadă.\nSe văieta de bătăi de inimă după masă și declara că inima lui bate din ce în\nce mai tare, fără să se mai poată opri.\n— Ești nebun, strigă Aglae, cu hipocondriile tale! Unde vezi că-ți bate\ninima?\nÎi punea și ea mâna pe piept, dar trebui să recunoască într-adevăr că\ncirculația lui Simion era în chip alarmant agitată. Simion mai era convins,\nobservând unele fenomene ale digestiei lui, că trupul i se umflă de gaze\ncare-l sufocă. Stănică aduse pe Vasiliad. Acesta, atât de atent mai mult din\nparadă la consultarea lui Costache, nu descoperi de data aceasta mare lucru.\nNu găsea nimic hotărât și accepta cu bunăvoință ipotezele Aglaei și ale lui\nStănică. Simion se dezbrăcă și se urcă în pat, unde șezu și ziua, și noaptea,\nobservându-se cu anxietate. Nu mai mânca, nu mai broda și era ros de\nmelancolii. El, atât de tăcut înainte, vorbea Aglaei, până ce aceasta se\nplictisea, mărturisindu-i că se simte pe moarte, spionând-o îngrijorat dacă\navea să-l țină minte multă vreme, dându-i dispozițiuni testamentare. Simion\npusese ochii pe Felix și îi dezvolta lui cu mai multă încredere temele lui\npatetice:\n— Mă duc, îi zicea el, am o boală gravă, neștiută de doctori. Uite, așa e\nviața! Am luptat pentru ideal, pentru artă, și acum trebuie să las totul. Să nu",
  "mă uiți, domnule Felix, să nu mă uiți.\nȘi dându-se jos din pat, Simion scotea din perete câteva tablouri și le\npunea pe brațele lui Felix. Acesta le lăsă de altfel în casă. Chiar Aglae se\ngrăbea să i le smulgă, indignată.\n— S-a prostit Simion ăsta de tot! Domnule Felix, nu te potrivi. Vezi,\npoate-ți dă ceva, inel, bijuterie, bani, te rog să-mi spui.\n— Se-nțelege! Zicea, oarecum jignit, Felix.\nSpre mai multă siguranță, Aglae despuie odaia lui Simion de tot ce\nacesta ar fi putut dărui în curiosul lui acces de dărnicie.\nTotuși, Simion nu muri și continuă să-și cultive hipocondriile cu o\nneliniște destul de benignă. Aglae nici nu se mai ocupa de el, lăsându-l\nsingur în odaia lui, Aurica își făcea obișnuitele plimbări circulare pe Calea\nVictoriei, Titi copia în ulei cărți poștale ilustrate.\nStănică, nelipsit din calea socrilor, găsi prilejul într-o zi să prindă pe\nOtilia singură.\n— E foarte drept ce face moș Costache, îi zise el, cu aere de\ncomplicitate, ba e chiar dator. Îmi pare bine că-ți cunoști interesele. De ce\nsă rămână atâta avere pe mâinile altora? Ești tânără, inteligentă. Fie vorba\nîntre noi, dai o lovitură. Bătrânul n-are cine știe cât de trăit. Ascultă-mă pe\nmine. Să-ți spun eu, când voi avea timp, câte proprietăți și afaceri are\nmoșul. Nici gând n-ai. După ce ți-ai irosit atâția ani cu el, trebuie să te\ndespăgubești. Ei, cum ne-am înțelege noi! Dumneata ai mult din caracterul\nmeu! Ești liberă, independentă, lipsită de prejudecăți. Îți spun aici între\npatru ochi. Olimpia e bună, n-am nimic de zis, dar e o piedică pentru cariera\nmea. Moale, fără fler. Crezi că soacră-mea Aglae mi-e simpatică? Ce vrei să\nfac? Spune-mi o vorbă, și sunt gata. Olimpia nu rămâne pe drumuri, are\npărinți, avere. Nu mai e copil la mijloc să ne împiedice. Nu mă uit eu la\ntrecut, fleacuri, nu-mi pasă ce-a fost. Ai fost tânără, ai făcut ce-ai vrut. Mă\ngândesc la o uniune de concepții, pe linii mari.\nOtilia, care îl ascultase din ce în ce mai palidă de mânie, nu se putu\nstăpâni și zise deodată surd:\n— Stănică, ieși afară…\nAcesta se ridică fără grabă, alese o bomboană dintr-o cutie a fetei și se\nridică. După plecarea lui, Otilia rămase cu privirile în gol, își șterse cu o\nbatistă niște lacrimi ce nu voiau să curgă, apoi se repezi ca o nebună pe\nscări și intră în odaia cu pianoforte, unde începu să cânte vijelios tot ce-i\nvenea în minte.",
  "— Lipsă de griji, mormăi Marina în bucătărie. Doar ce griji are?\nStănică trecu în curtea Aglaei și intră în sufragerie, unde toți se aflau la\nmasă, chiar și Simion. La o parte, pe un scaun, ședea și Felix (acesta fusese\nprilejul pe care-l folosise Stănică), venit din însărcinarea lui Costache să ia\nștiri despre Simion. De câteva zile, Simion se transfigurase, devenise\noptimist și chiar exaltat. Printr-un raționament simplu, ajunsese la\nîncheierea că toate bolile sunt o sărăcie de substanțe a organismului și că\ndeci mijlocul cel mai simplu de a se vindeca era să se supraalimenteze. Îl\naprobase chiar Aglae:\n— Bine că ți-a venit mintea la cap! Firește că, dacă nu mănânci, te simți\nslăbit.\nAșadar, Simion părăsise patul, și acum ședea la masă. Când intrase\nStănică, îi explica tocmai lui Felix, căruia îi spunea cu încăpățânare mereu\n„domnule doctor”, ce bine se simte:\n— Sunt un om renăscut, reîntors la viață. Am o putere mușchiulară cum\nn-am avut niciodată.\nSimion își încordă brațul său subțire și făcu insistent semn lui Felix să i-l\npipăie. Acesta îi făcu hatârul și rămase mirat dimpotrivă de lipsa de\nrezistență a lui Simion, al cărui braț de prea mult efort tremura cu violență.\n— Nu te mai sforța așa, Simion, și fii serios, îl fulgeră Aglae.\n— Am să vă spun o veste interesantă, zise Stănică, ceva ce n-ați știut.\nOtilia se va numi în curând domnișoara Otilia Giurgiuveanu.\n— Vai! Făcu Aurica, așa ca în fața unei enormități detestabile. Aglae\ndeveni lividă, și după câteva clipe de amuțire izbucni către Stănică, ca și\ncum el ar fi fost vinovatul:\n— Ce-ai zis? Costache vrea să adopte pe Otilia? Nicioda-tă! Cât trăiesc\neu, niciodată. Doar mai sunt legi în țara asta, mai sunt tribunale. Îl dau pe\nmâna parchetului pe Costa-che, asta-i fac. L-a amețit stricata asta. Cine știe\nce-o fi între ei.\nStănică ciugulea cu o scobitoare, mefistofelic, câteva măsline. Felix, în\nschimb, se simți sfâșiat. Ar fi voit să strige, să protesteze împotriva\ninsultelor, dar emoția îl pironise pe scaun. Simion îi făcea semn mereu să\nvină la masă, deși el voia să plece și ședea deoparte.\n— Bine, zise Stănică, așezându-se de-a binelea să mănânce, să-mi spui,\nmă rog, ce poți să faci?\n— Cum ce pot să fac? Întrebă indignată Aglae.",
  "— Asta te-ntreb și eu, zise calm Stănică, dar cu vădită intenție de a\nexcita. Vrea s-o adopte, și pace. Legal nu e nici o piedică.\n— Mâncați, îndemna Simion pe Aurica și pe Titi, mâncați, mâncarea\neste elixirul vieții! Și el însuși înghițea cu lăcomie, vârând în gură bucăți\nmari de pâine și ștergând cu miez ultimele resturi de sos din farfurii.\n— Dar eu nu pot să spun acolo unde trebuie că vor să pună mâna pe\naverea lui Costache?\n— Nu poți să spui! Fata e fată vitregă, deci e firesc să fie adoptată. Te\npoate da în judecată pentru calomnie.\n— Cine? Costache? Se-nfurie Aglae.\nFelix se ridicase, schimbat la față, să plece și, căutând o intermitență în\ndiscuție ca să spună „bună seara”, se strecură pe ușă afară.\n— Am vorbit ca nebunii, și băiatul ăsta era aici! Se mustră Aglae.\n— Nu mai e pâine? Întrebă îngrijorat Simion. Mi-e o foame grozavă.\n— Cum Dumnezeu? Observă iritată Aglae. A fost pe masă un morman\nîntreg de felii! Noi nici n-am apucat bine să mâncăm.\nSe aduse pe masă un alt coș cu felii de pâine, din care Simion își luă\nrepede una, mușcând-o ca aperitiv, și-și mai puse înainte două felii, și apoi,\nrăzgândindu-se, patru. Apoi luă pâinea și dădu generos și celorlalți câte\ndouă felii, așa încât coșul se goli.\n— Mai adu pâine! Zise el către servitoare.\n— Simioane, se răsti Aglae, ce comedii sunt astea? Este destulă pâine.\n— Moș Costache e sfătuit bine, medită tare Stănică, are pe Pascalopol\nîndărăt, care urmărește, se vede, să pună mâna pe averea bătrânului după\nmoartea lui.\n— Nu cred asta, zise Aurica, domnul Pascalopol e un om nobil. L-a\namețit Otilia.\n— Unde sunt bani la mijloc, nu există noblețe! Declară Aglae.\n— Cum, mamă, adăugă Aurica, o fată de categoria Otiliei să intre în\nfamilia noastră? E-ngrozitor.\n— Intră, dacă sunt oameni fără cap! Mormăi posacă Aglae și căzu pe\ngânduri, mâncând fără gust. Simion întrerupse tăcerea:\n— Am o poftă de mâncare admirabilă. Mă simt ca de douăzeci de ani.\nCe bucate mai aveți?\nTot timpul înghițise lacom, nedând nici cea mai mică atenție discuției.\nAglae îl privi distrată și cu un vădit dispreț.",
  "— Afacerea asta, dacă vrei să mă înțelegi, urmă Stănică, se tratează cu\ntact. Moș Costache se teme de dumneata. Rău ai făcut că nu te-ai mai dus\npe acolo. Dacă ai merge, l-ai lua cu binișorul…\n— Niciodată! Zise Aglae implacabilă. Nerușinata aproape m-a dat afară.\n— Ai fost violentă. Acum trebuie să căutăm un mijloc. Nu prea văd.\nFelix se întoarse acasă aproape pe furiș și se aruncă pe pat, fără să treacă\nprin sufrageria unde Otilia îl aștepta la masă. Era obosit moralmente, dar cu\nsenzații fizice. Privi înainte prin întuneric razele sărace ce pătrundeau pe\nfereastră, prin perdea, de la lampa din coridor. Să-i spună Otiliei ce se\nvorbea despre ea, i se părea inutil și jignitor. Îl obosea, îl neliniștea această\nlume fără instinct de rudenie, aprigă, în care un om nu se putea încrede în\nnimeni și nu era sigur de ziua de mâine. Îi fură odioși toți, și Costache, și\nAglae, și ceilalți, și un gând îi stăruia în minte: să fugă cât mai repede din\naceastă casă. Dar cum? Să plece fără știrea nimănui, era primejdios. Putea\nsă-l aducă cu sila înapoi, fiind minor. Totuși era încredințat că moș Costache\nn-ar fi făcut așa ceva, ba dimpotrivă, ar fi fost în stare să se bucure. Însă cu\nce să trăiască până în iarnă? Poate că moș Costache ar fi consimțit să-i dea\nbani. Când își aduse aminte de poliță, văzu absurditatea ipotezei. Mai mult,\no mândrie îl cuprinse și fu hotărât un moment să renunțe la ceilalți bani. Dar\nsemnase totuși polița pentru o mie de lei, primiți sau neprimiți, și moș\nCostache i-ar fi pretins, fără îndoială, la scadență pe toți. Oare nu era mai\nbine să-i primească, și cu acei bani să trăiască singur, ca atâția colegi săraci\nai lui? Ideea de a lăsa pe Otilia nu-i surâse. I se născu în suflet năzuința de a\no „salva”, de a o scoate din casa lui Costache și de a o întreține dezinteresat,\nca pe o „soră”. Nu i-ar fi ajuns însă banii. Atunci se gândi că ar putea da\nlecții. Chiar i se ceruseră cu treizeci de lei lunar. Cu două lecții lua o sumă\nsatisfăcătoare. Însă lecțiile nu erau sigure. O familie cu fete îl invitase pe un\nan întreg, oferindu-i pensiune. Acolo n-ar fi fost loc pentru Otilia. Gândul\nlui căzu și mai jos. În definitiv, ce-ar fi să renunțe la medicină? Și-ar găsi o\nfuncție, la nevoie cerând chiar și concursul lui Pascalopol, și apoi ar urma\naltă facultate. Literele, de pildă! Însă un astfel de sacrificiu desigur că Otilia\nnu l-ar fi acceptat. Otilia era o fată subțire, cu gusturi aristocratice, ar fi râs\nauzindu-l că se face „impiegat”. Nici lui, de altfel, nu-i surâdea această\nipoteză. Crescuse în sentimentul carierelor mari, și medicina i se părea\ndintre acestea, prin educația primită de la tatăl său. Și apoi, n-avea mult de\nașteptat și ar fi fost pus în stăpânirea averii părintești. Atunci își aduse\naminte de Iași. Dacă ar pleca la Iași și ar urma medicina la facultatea de",
  "acolo, locuind în odaia pe care și-o oprise în casele de pe Lăpușneanu?\nDacă ar lua pe Otilia cu el? Însă și acolo ar fi fost nevoie de bani, și apoi\nOtilia nu era fată să stea în provincie. O văzu trecând mândră în trăsura\ntrasă de cai lucioși, cu fluierele subțiri înfășurate în jambiere. Trăsura din\nviziune călcă crescând peste el, făcându-l să se zvârcolească în pat de\ncontrarietăți. Ce să facă, ce să facă? Acum înțelese profund zbuciumul\nOtiliei, starea asta ciudată în care te simți străin pe lume și totuși pironit pe\nloc într-un mediu în aparență strălucit. Oftă profund și se răsuci în pat, când\nglasul Otiliei îl trezi din meditație:\n— Felix, Felix, ești acolo?\nFelix se repezi pe ușă, dregându-și hainele.\n— De când te-aștept la masă! Zise Otilia, auzindu-i pașii. Când intră în\nsufragerie, Felix văzu pe Otilia, care se întorcea la scaunul său, pe care se\nsuise ca pe o sofa turcească. Se zgribulea de frig. Moș Costache nu era la\nmasă. Otilia nu mâncase, deși orele erau înaintate, ciugulise însă din unele\nmâncări reci de pe masă, și acuma nu mai voia să mănânce.\n— Unde ai întârziat atâta? Întrebă ea. Lui Felix îi fu greu să\nmărturisească.\n— Am trecut, când m-am întors de la facultate, pe alături, m-a trimis\nmoș Costache să văd cum e Simion. S-a dat jos din pat și zice că e bine. Mi\ns-a părut însă ciudat de schimbat.\n— Și, firește, c-a vorbit de mine!\n— Nu! Minți Felix.\n— De altfel, mi-e indiferent, cum îmi este indiferent și ce vrea să facă\npapa. Îl iubesc, dar știu bine că sunt lucruri pe care nu are puterea să le facă,\naltfel le-ar fi făcut de mult. Intențiile lui Pascalopol sunt bune, însă îl\nzbuciumă pe papa degeaba. Acum trebuie să fie cu el, nici vorbă. Ce este\npentru mine dacă mă cheamă Giurgiuveanu sau Mărculescu? La banii lui\npapa nici nu mă gândesc, nici nu-mi trece prin cap că are să moară\nvreodată. Și dacă s-ar întâmpla asta cândva, mă poți închipui pe mine stând\naici, nas în nas cu tanti Aglae? Uuff! În cele din urmă, am să dezleg eu\nproblema asta.\nOtilia luă o prăjitură de pe masă, mușcă din ea, și apoi își scutură\ngenunchii, care îi ajungeau la bărbie, de fărâmituri.\n— Ce-ai zice tu, Otilia, spuse Felix, dacă aș renunța deocamdată la\nfacultate și mi-aș găsi un post?\n— Și să vin și eu cu tine, nu?",
  "— Da! Mărturisi Felix.\n— Aș zice că n-ai minte și că ești un zăpăcit. Pentru ce? Să-ți strici\nviitorul? Să devii un Titi oarecare? Papa te iubește în felul lui, și nu-ți pune\nnici o piedică. Ai nevoie de bani, de altceva, pentru ce nu-mi spui, pentru ce\nrumegi în tine gânduri extravagante?\nFelix se ridică în picioare și, mergând la scaunul Otiliei, îngenunche și o\ncuprinse în brațe cu scaun cu tot, punându-și obrazul lângă genunchii fetei.\nOtilia râse amuzată, nu însă atât încât să nu lase a i se vedea o emoție\nlăuntrică.\n— Otilia, zise Felix, aprins, ești întâia fată pe care o cunosc și pe care o\niubesc.\n— Sunt întâia cucerire, comentă Otilia. Pe când a doua?\n— Nu râde, Otilia, ești întâia și cea din urmă. Nu-mi mai place nici o\nfată, sunt la Universitate de o ursuzenie extraordinară. Nici eu nu știu cum\nte iubesc, ca pe o logodnică, ca pe o mamă aș zice, dacă n-ai fi mai tânără\ndecât mine. Te iubesc, te iubesc!\n— Te iubesc, te iubesc, parodie Otilia, încet, fără batjocură.\n— Înțelegi că am găsit în tine tot ce mi-a lipsit în copilărie, că iubirea\nmea e un lucru serios, nu cum crezi tu. Te iubesc, Otilia, nu glumi, continuă\nși mai exaltat Felix, sărutând genunchii fetei ușor, nu vreau să cred că m-ai\nînșelat, că te-ai jucat numai cu mine. Vreau să fii a mea mai târziu, când vei\nporunci tu. Voi munci, voi răzbi în viață, dar cu tine și pentru tine. Tu te-ai\njucat, Otilia, nu mă iubești cu adevărat!\n— Nu, Felix, nu m-am jucat, te iubesc, dar și eu te iubesc în atâtea\nfeluri, încât nu pot să analizez acum cât te iubesc ca frate și cât ca, cum să\nzic, iubită.\nFelix fu puțin întristat de atenuarea frățească, pe care în fond n-o dorea\ndin partea Otiliei. Aceasta ghicise.\n— Felix, nu mă supăra cu figura asta. Te iubesc, iată, te iubesc, te\niubesc, te iubesc, de câte ori vrei tu, dar tocmai pentru asta nu vreau să faci\nprostii. Să aștepți până atunci când te vei convinge că mă iubești cu\nadevărat. Te autorizez să experimentezi, să-mi găsești concurente.\n— Otilia, tu mă jignești.\n— Oh, Felix, ești un fanatic. N-aș zice că nu-mi placi. Dar ridică-te\nrepede în picioare, că vine Marina, și ne vede în poziția asta patetică. Uf,\nmi-ai supt genunchii! În sfârșit, Felix, eu aș vrea să înțelegi că eu în tine\ncaut mai mult decât un june frumos și un adorator, eu caut marele prieten,",
  "care să mă stimeze cum nu m-a stimat nimeni și să-mi iasă în cale atunci\ncând voi fi nevoită să plec în lume. Căci, Felix, va veni o vreme când voi fi\nsingură, îngrozitor de singură. Te iubesc și altfel, Felix, voi fi pentru tine\nodată altfel, dar acum fii pentru mine un frate. Spune-mi, pentru ce vrei să\npleci acum?\n— Pentru că nu mai pot suporta atmosfera asta care se țese în jurul tău,\npentru că toată răutatea asta mă exasperează, mă face sa urăsc oamenii.\n— Cine știe ce prostii ți-au mai spus?! Ce trebuie să te tulburi?! Nu de\nacum sunt astea, Felix, ci de când eram mică. Tanti Aglae, văzându-mă că\nam instincte de lux, mă prigonea de moarte, profitând de zgârcenia bietului\npapa. Odată papa mi-a adus o rochie cu guler de dantelă, pe care am\nrecunoscut-o numaidecât, deși n-aveam decât vreo zece ani, că e veche.\nAvea o gaură mică de arsură, țesută. Nu știu unde mai văzusem stofa ei\nbej. Mașina de călcat îi dădea prea mult lustru, altminteri era pasabilă.\nTrebuia să mergem la Teatrul Național, papa, eu, tanti Aglae și Aurica.\nIlustrul Titi era atunci într-un pension. Eu nu voiam să merg, fiindcă nu-mi\nplăcea rochia, dar papa, blând cum e, în loc să se irite, cum ar fi făcut altul,\nse plimba prin odaie de la un capăt la altul și-mi demonstra că-mi stă\nadmirabil, că a cumpărat-o de la o croitoreasă etc. Mă tot răsucea, îi\npotrivea pliurile cu mâna, îmi venea să râd și să plâng. În sfârșit, am plecat.\nÎn fumoarul teatrului nu știi ce mi s-a întâmplat! Aurica, înțepată cum a fost\ntotdeauna, face pe supărata, bâzâindu-se pe nară:\n— Mamă, de ce i-ai dat rochia mea Otiliei? Asta-i rochia mea!\nEste întâia mare rușine pe care am suferit-o vreodată, fiindcă nimic nu\nmi s-a părut mai umilitor decât să te îmbraci cu hainele altuia. Cum am\najuns acasă, am tăiat, am tocat mărunt rochia cu foarfecele.\nAurica venea din propria ei inițiativă la școală la mine și se făcea că se\ninteresează. Câte o colegă o întreba: „Căutați pe verișoara dumneavoastră?”\n„Mda, zicea mieros Aurica, dar nu mi-e verișoară. E o fată pe care o\ncreștem de milă. Numai de-ar învăța!” Tu-ți dai seamă ce-nseamnă asta\npentru o fată și mai ales la școală, unde colegele sunt așa de rele. Și de ce,\nmă rog? Am avut tată și mamă, și papa mi-era tată vitreg. Nu eram mai\npuțin onorabilă decât uscata Aurică. Însă tanti Aglae n-a putut-o suferi pe\nmama și n-ar fi voit ca moș Costache să se însoare, și încă cu o femeie cu\ncopii din altă căsătorie. Papa ține grozav la copii, în felul lui, repet, și ei toți\nîși puseseră nădejdea că va crește pe Titi et CO. și le va lăsa averea. N-are\ndecât să le-o lase. În definitiv, numai să-mi dea mie pace. Tanti Aglae și cu",
  "Aurica mergeau cu perversitatea atât de departe, încât îmi spuneau mereu,\nfață de lume: „Degeaba îl lingușești pe Costache și te zbenguiești, Costache\nnu te iubește. Eu să fiu, și nu te-aș iubi dacă n-ai fi copilul meu, din sângele\nmeu.” Toate astea mi le spunea când aveam câțiva ani. Nu te mira atunci că\nmi-a plăcut Pascalopol. El mă cunoaște de mică. De atunci îl îmbrățișam și\nchiar îl sărutam. Și tu te uiți chiondorâș la mine când fac același lucru\nacum. E drept, Pascalopol e un om chic, mai târziu a început să-mi placă ca\nbărbat, și pot să spun că nici el n-a făcut pe bunicul mereu. Of, cum te-ai\nposomorât… În sfârșit, am vrut să-ți spun că am băut tot paharul\namărăciunii și m-am aruncat în râu. Și acum tu n-ai puțină răbdare, câteva\nluni! Nu te teme, Felix. Tanti Aglae mă iubește și ea în felul ei. Da, da. S-a\nobișnuit cu mine, s-a obișnuit să înțepe mereu pe cineva. Dacă aș pleca, s-ar\nneurasteniza și ar fi în stare să mă caute, ca să poată să mă fulgere. Felix!\nDar ce faci?\nFelix o strânsese puternic cu brațele și o sărutase apăsat în chip de\nconsolare pentru necazurile ei.\n— Ești nesuferit, nu mă lași să respir. Așa se sărută? Parcă ești ventuză!\nSe vede că n-ai fost la Conservator. Sărutarea nu trebuie să aibă brutalitatea\nasta alimentară, ci să fie ușoară, delicată. Uite-așa, domnule!\nOtilia se ridică să-i arate și-l sărută foarte atent și superficial pe buze.\nFelix vru s-o strângă iar în brațe, dar Otilia îi puse mâna în piept bărbătește,\nprefăcându-se supărată.\n— Ei, asta nu! Te rog să treci la locul tău la masă! Nici n-ai mâncat\nnimic. Mai bine sfârșește acolo, să-ți examinez palma. Am făcut rost de o\ncarte de chiromanție. Uite, eu, de pildă, voi trăi numai treizeci de ani, ceea\nce e destul, fiindcă nu vreau să devin mumie. Am linia inimii netedă, asta\nînseamnă că sunt o fată de inimă, capabilă de dragoste profundă (ce\nnostim!). Așa o au, zice în carte, eroinele Revoluției Franceze, madam\nTallien, de exemplu. Crestăturile aici, pe muchia palmei sub degetul mic,\nindică numărul de copii, ia să vedem: unu, doi, trei, vai, e îngrozitor, Felix,\nvoi face șapte copii. E oare cu putință? Nu, nu. Nu-mi plac, sau mi-ar\nplăcea numai unul, un băiețel. Dă-mi mâna ta, să văd, tu câți faci? E-\nngrozitor! Și tu tot șapte faci!\n— Eu îi fac? Asta-nseamnă că o să am șapte și îi vei face tu.\n— Ești un prost! Tu n-ai voie să te căsătorești decât pe la douăzeci și\nșapte de ani, când îți vei fi terminat complet studiile. Pricepi că eu, murind\nla treizeci de ani, nu voi putea să-ți fac șapte copii. De altfel, te iubesc, însă",
  "în modul ăsta rodnic… O, Felix, nu! Liniile mint. Acum să lăsăm asta. Uită-\nte în ochii mei, Felix, și spune-mi drept: ce-a spus tanti Aglae despre mine?\n— A spus că atâta vreme cât trăiește ea, moș Costache nu te va adopta.\n— Și așa va fi.",
  "X\nMoș Costache primi peste câteva zile, prin poștă, o scrisoare închisă.\nCum nu i se aducea corespondență mai niciodată lui personal, toți scriind\nOtiliei, chestiunile privitoare la afacerile lui îndrumându-se la alte adrese,\ntulburat ca în fața unei telegrame, își luă febril ochelarii și intră cu\nscrisoarea, al cărui plic îl tăiase atent cu un ac, în salonul din față, unde o\nciti de două ori pe nerăsuflate. Scrisoarea, scrisă cu caligrafie disimulată,\nperpendiculară, suna astfel: „Stimate domnule Giurgiuveanu, Sunt informat\ncă intenționezi să adoptezi pe fiica dumitale vitregă, domnișoara Otilia.\nDacă ai fi făcut asta când trăia soția dumitale, aș înțelege. Dar acum, când\ndomnișoara are douăzeci de ani, lucrul e cel puțin curios. Îți comunic\nprietenește că foarte mulți cred că trăiești cu această nostimă fată și că vrei\nîn felul acesta discret să-i lași averea. Treaba dumitale, deși mă-ntreb ce\nzice familia de această hotărâre senilă. Eu personal n-aș avea de ce să mă\namestec în treburile dumitale, însă îți mărturisesc că sunt indignat și sunt\nhotărât să atrag atenția autorității în drept asupra acestui caz, așa, din\numanitate și spirit de dreptate, fiindcă o cunosc pe această domnișoară\nfoarte modernă și independentă și n-aș vrea s-o văd cum te toacă pe\ndumneata ca „tată„, ca să se zbenguiască pe drumuri cu junii de la\nConservator. Caută-ți o femeie mai în vârstă pentru slăbiciunile erotice,\niubite domnule, și nu mai „adopta” minore. Sper că acest preaviz îți va vârî\nmințile în cap, și nu vei aștepta să spun surorii dumitale, doamna Aglae\nTulea, tot ce știu despre aventurile galante ale iubitului său frate.\nUn amic care-ți vrea binele”\nDacă cineva ar fi pălmuit pe moș Costache, el n-ar fi fost mai zguduit\ndecât de această banală anonimă. Se îngălbeni, și fruntea i se acoperi de\nsudori reci. Începu să se plimbe pierdut prin odaie, bolborosind vorbe fără\nînțeles. Aruncă scrisoarea, o ridică din nou și o citi iar, întorcând-o pe toate\npărțile. Făcu gestul de a ieși din odaie, apoi se întoarse iarăși și începu să-și\ncrispeze obrazul ca un chinuit de o durere mare care caută prin simularea\nplânsului să-și descarce nervii iritați. O frică nebună îl cuprinse. Temător de\nopinia altora și mai ales de a Aglaei, cu o repulsie bolnăvicioasă pentru\norice contact cu autoritățile publice, se vedea arestat, dus la poliție, arătat cu\ndegetul de lume. Scrisoarea i se părea un document teribil, de o autenticitate\nindiscutabilă. Moș Costache avusese totdeauna cultul lucrului scris de altul,\nca unul ce nu lua condeiul în mână niciodată. Când odată, într-una din",
  "casele sale de raport, o chiriașă se sinucise, și numele lui apăru în gazetă cu\nsimplul calificativ de proprietar, moș Costache stătu câteva zile închis în\ncasă, cu teroarea că toată lumea îl va arăta cu degetul. Acum Costache\ntresărea la orice scârțâitură a porții, la orice huruit de trăsură, ca și când\nscrisoarea trebuia să aibă o urmare teribilă numaidecât. O singură clipă nu\ntrecu prin capul lui întrebarea asupra provenienței anonimei și nici vreo cât\nde mică bănuială asupra adevăratului autor. Scrisoarea în sine era o realitate\ncare-l înspăimânta ca o sentință de moarte și se întreba zbuciumat ce să\nfacă. Un prim instinct de conservare îl îndemnă s-o ascundă și o îndesă bine\nîn buzunar. Îndepărtând-o astfel, avea sentimentul că va înlătura și\nprimejdia. În orice caz, era hotărât în sinea lui să n-o arate la nimeni. Totuși\nnu se simțea sigur. În scrisoare se pomenea de Aglae, iar Aglae ședea\nalături. O dorință de fugă îl năvăli și-și aduse aminte că fusese rugat de\nOtilia să se mute din acest cartier. Făcu cu gândul mișcarea de a se deplasa\ndin strada Antim în strada Știrbey-vodă, însă, ca o pisică, Aglae îl pironea\nși-l paraliza. Nu putea să se mute, fiindcă n-avea cum să explice Aglaei\nplecarea. Zăpăcit, moș Costache apelă mintal la Pascalopol. Pe el avea să-l\nimplore să-l scape din încurcătură, fiindcă totul, de altfel, îi venea pe cap\ndin pricina lui, fiindcă el îl îndemnase să facă adopțiunea. Insă ar fi trebuit\nsă-i arate scrisoarea. Lui Costache îi era în același timp rușine, și\nsentimentele lui față de Otilia le vedea crunt profanate. A releva cuiva\nscrisoarea era totuna pentru el cu faptul în sine de care vorbea scrisoarea. O\nîmpinse și mai tare în fundul buzunarului, cu intenția da a căuta un mijloc\nsă se scape de ea.\nCostache stătu atât de mult în salon, încât Otilia, plictisită că nu vine la\nmasă, îl descoperi învăluit într-un nor des de fum de țigară.\n— Papa, strigă ea, cu un reproș ce lui Costache, cu gândul la alt lucru, i\nse păru grozav, dar ce faci? Ai umplut de miros toată odaia. Haide la masă.\nOtilia merse și deschise o fereastră dinspre stradă. Moș Costache se\nînspăimântă de această comunicare cu strada.\n— Nu-nu-nu deschide geamul, Otilio, nu trebuie!\n— Dar ce ai, papa, azi, de ce ești așa palid? De ce te-ai închis să fumezi\ntocmai aici? Ia te uită, ți-a căzut ceva pe jos, o scrisoare. Asta e scrisoarea\npe care ai primit-o azi?\nOtilia vorbea cu siguranța ei obișnuită, fără vreo intenție, dar cuvintele\nei fură pumnale pentru Costache, care, privind aiurit dușumeaua, scotoci\nrepede buzunarul și băgă de seamă că fundul căptușelii era rupt și că plicul",
  "căzuse jos. Otilia luă scrisoarea, o răsuci, o scoase din plic și-și aruncă\ndistrat ochii deasupra. Era în obiceiul ei de a-și satisface fără împotrivire\ndin partea lui Costache orice curiozitate. Moș Costache scoase un apel\ngutural:\n— Nu-nu-nu citi, e ceva care nu trebuie.\n— Cum, papa? Tu ai început să ai taine față de mine? Mă faci curioasă!\nCine e ăsta care scrie așa înțepat?\nCostache căzu scăldat în sudori, iar Otilia sorbi repede întâile rânduri.\nDeodată se făcu serioasă, apoi liniile feței se lăsară obosite.\n— Nici nu mi-aș fi închipuit altfel, papa.\nCostache șopti umilit:\n— Ticăloși mari! Auzi, tu, fetița mea.\n— Și cine crezi tu că ți-a trimis scrisoarea asta? Costache privi\nnedumerit, fără răspuns.\n— Papa, mă prind că asta e opera lui Stănică. Ăsta e scrisul lui, mai\nmult, stilul lui. Toate astea vin de la tanti Aglae.\n— Nu se poate! Protestă Costache.\n— Ba da, ba da; însă nu trebuie să-ți faci sânge rău. Ce i-a venit în cap\nlui Pascalopol ideea asta cu adopțiunea? La ce folosesc formalitățile astea\nstupide și fără scop? Crede-mă, papa, așa sau altfel, pentru mine ești\nacelași. Nu mai te obosi cu nimicurile astea. Poate că așa, tanti Aglae și\ncompania ne vor lăsa în pace.\nMoș Costache ascultă aceste vorbe cu o smerenie crescândă. Fața, ochii,\nbuzele i se înviorară treptat, un zâmbet fericit îi apăru pe obraz, și trăsăturile\nfeței lui aprobau tremurând. Teroarea dispăruse, totul se încheiase în chipul\ncel mai fericit.\n— Fetița mea, zise el, Otilica mea, tu știi că numai pe tine te am. Ție îți\nlas tot. Ai să fii ca o prințesă. Știam eu că tu înțelegi toate. Situația mea e\ngrea, foarte grea. Aglae îmi bate capul mereu, dar eu nu mă uit la ce spune\nea. Să fim cu tact, cu foarte mult tact! Nu-i așa? Ce-ți trebuie ție alt nume?\nNu ești tu Otilica mea scumpă, nu-ți las eu ție tot ce am?\n— Firește, papa, continuă Otilia rolul lui Costache, enigmatic de\nserioasă, să rămân mai departe Mărculescu, în fond fiind fata lui papa\nGiurgiuveanu.\n— Așa, așa, aprobă Costache, neprinzând bine sensul.\n— Papa, hai la masă, schimbă tonul Otilia, hai, că se răcește supa.",
  "— Otilico, stărui Costache, vesel, ce-ai vrea să-ți cumpere tăticu, hai, o\nrochie frumoasă, o pălărie? Vrei să-ți dau o sută de franci?\n— Dă-mi, papa, dacă vrei tu, răspunse Otilia mai mult curioasă decât\nveselă.\nCostache vârî mâna în buzunarul de la piept al hainei și o ținu acolo\nindefinit.\n— Fetițo, n-ar fi mai bine să te duci întâi să vezi ce-ți place? Îți alegi, și\npe urmă îți dau cât vrei. Otilia îl luă de braț și-l scoase din salon.\n— Cum vrei tu, papa!\n— Otilico, reveni Costache, ajuns în sufragerie, asupra ideii, tu fixează-\nte asupra lucrului și spune să ți-l oprească. Dacă ai, plătește tu, și pe urmă te\ndespăgubesc eu. Știi, până la sfârșitul lunii nu sunt așa înlesnit.\nCând, în curând, Pascalopol veni să-l vestească pe moș Costache că\navocatul pregătise hârtiile și că trebuia să se pună la dispoziția lui,\nCostache, în loc să răspundă, arătă cu capul îndărătnic spre Otilica.\n— Ce s-a întâmplat? Întrebă moșierul, intrigat.\n— S-a întâmplat, zise Otilia, că eu nu vreau să mai pierdeți vremea\npentru mine. Nu vreau să-mi schimb starea civilă.\n— Dar, domnișoară Otilia, ce facem noi este în interesul dumitale.\n— Nu vreau nici un fel de sacrificiu. Mă simt bine așa cum sunt. De ce\nsă schimb un nume numai pentru un an, doi, când, măritându-mă, îl voi\npierde din nou?!\n— Dar nu e vorba de nume. Otilia sări de gâtul lui Pascalopol.\n— Știu că ești un om bun, dar eu și cu papa ne-am răzgândit. Nu e așa,\npapa?\nCostache aprobă cu vioiciune, dar Pascalopol se înroși.\n— Cum, Costache, și tu ești de părerea asta?\n— Da, da, se-ncurcă Costache, dacă ea zice așa, poate are dreptate.\nPascalopol lăsă capul în jos și bătu cu degetele în masă, vădit rușinat de\nsituație. Îi păru rău că se amestecase, dând poate impresia că avea vreun\ninteres personal.\n— Cum voiți, zise el, în sfârșit, n-am nici un drept să mă amestec. Am\ncrezut că e dorința dumneavoastră.\nȘi, puțin atins, se ridică să plece. Otilia îl ținu de braț.\n— Nu vrei să mă plimbi cu trăsura mâine seară? M-am plictisit într-un\nhal… Pascalopol redeveni omul plin de solicitudine.",
  "— Dar, domnișoară Otilia, sunt la ordinele dumitale. Mâine la șase vin\nsă te iau.\n— Vii s-o iei pe Otilia! Îi zise, zâmbind, fata. Ți-e indiferent dacă\nMărculescu sau Giurgiuveanu.\nÎn seara următoare, Felix se întorcea cam posomorât de la Universitate.\nTrecuse cu niște colegi pe Calea Victoriei, și acolo fusese prins deodată de\nAurelia, care mergea la braț cu Titi. Era o nouă invenție a ei, spre a se\nmăguli că iese cu un bărbat. Titi consimțea să se abată de la sedentaritatea\nlui obișnuită, fiind din nou în criză erotică și sperând o altă Ană, mai\nizbutită. Felix trebui să sufere, cu destulă repulsie, brațul domnișoarei, care\nîși continuă mândră plimbarea între doi bărbați. Dar pe Felix îl supără mai\nmult conversația fetei.\n— Știi, zise ea, că Titi a fost lăudat de profesori. Titi are să fie un pictor\nmare.\nAurica spunea asta cu un aer special, în maniera Aglaei, care jignise pe\nFelix, cu aerul de a face o comparație între geniul lui Titi și mediocritatea\nlui Felix.\n— Ia spune tu, Titi, întrebă Aurica, ce-au spus profesorii? Titi nu se lăsă\nrugat și începu să reconstituie narativ o scenă întreagă, din care înțelese că\nun profesor oarecare, cu nume obscur, de la belle-arte observase lui Titi că\nîn privința desenului „merge”. Felix asculta distrat, preocupat să găsească\nun pretext de a fugi.\n— Mi se pare că nu te bucuri cum trebuie de succesul lui Titi, îl mustră\nAurica.\n— Ba da, ba da, cum să nu? Zise Felix, căutând cu ochii un coleg, ca să\nse prindă de el.\n— Titi muncește foarte mult, își urmă Aurica elogiile, are și talent. Nu\noricine se naște cu norocul ăsta. Eu, de pildă… Dar dumneata cum mergi cu\nfacultatea? Îmi închipui, greu, învățătură multă; poate nu era nimerit pentru\ndumneata, așa debil, fără nimeni.\nFelix se irită. Compătimirile acestea deplasate cu care-l înconjura din\ncând în când familia Tulea și care se potriveau atât de puțin ambițiilor lui îl\ndezgustau. Avea încredințarea că se pricepe în artă și literatură și disprețuia\nîn sinea lui profund pe Titi, pe care-l socotea un prostănac. Totuși, Felix nu\ns-ar fi încercat niciodată să scrie. Era așa de ambițios, încât nici nu putea să-\nși închipuie că n-ar ajunge a fi cel dintâi dintr-o ramură de activitate. Însă\nîși dădu seama că, în artă sau literatură, succesul e adesea chestiune de",
  "întâmplare. Având în sânge ceva din temperamentul pozitiv al tatălui său,\nFelix citea și știa toate, adică cu mult mai mult decât colegii lui artiști sau\nliterați, dar n-avea stimă decât pentru cariera bizuită exclusiv pe studiu.\nVoia să ajungă un doctor mare, cu o cultură generală excepțională, și numai\natât. Un risc în alt domeniu i se părea rușinos. Felix profită de o\nînvălmășeală și se smulse brusc de la brațul Aurichii, rămânând îndărăt în\nspatele unui grup compact de pietoni. Aurica, consternată, îl căută desperată\ncu ochii și-și arătă nemulțumirea față de Titi:\n— Domnul Felix nu e deloc cavaler.\nFelix alergă acasă pe drumul cel mai scurt. Găsi pe moș Costache la\nmasă, făcându-și țigări cu tutun din chesea. Mâncase mai înainte și nu mai\navea în fața lui decât firimituri de pâine și o farfurioară întinsă cu cojile\nunui măr. Bătrânul părea cam abătut. Felix se miră că la masă nu se mai afla\ndecât un alt tacâm, acela în fața căruia se așeza de obicei. La locul obișnuit\nal Otiliei nu era nimic și nici vreo urmă că stătuse acolo cineva. Bătrânul\nsună, și Marina aduse mâncarea lui Felix. Și Marina avea mina schimbată.\nEra mai dezordonată, căsca și arăta plictiseală fără nici o pudoare. Cu Otilia\nnu și-ar fi îngăduit asta niciodată.\n— Lași pe masă toate, adăugă, căscând tare, Marina, le-oi strânge eu\nmâine dimineață.\nFelix și-aduse aminte atunci că Otilia rugase pe Pascalopol să vină s-o ia\ncu trăsura, își închipui deci că Otilia e în oraș cu moșierul. Un val de ciudă\nîl cuprinse, cu toată opunerea rațiunii. Se uită la ceas. Era nouă jumătate.\nOtilia pierdea într-adevăr nopțile, dar numai la ea acasă. Din oraș nu se\nîntorcea niciodată mai târziu de nouă, și nici Pascalopol, care unea\ngalanteria cu paternitatea, nu o reținea la ore înaintate. Se gândi apoi că\nOtilia e supărată și s-a urcat în odaie.\n— Dar domnișoara Otilia? Întrebă el, fiind de față și Marina. Moș\nCostache, înfundat în țigările lui, n-auzi bine, iar Marina, care tocmai ieșea\npe ușă, răspunse enigmatic:\n— Apoi, Otilia, cum e Otilia!\nLui Felix îi veni gust să bată cu pumnul în masă, înciudat de a nu putea\nafla neted un lucru așa de simplu. Își întoarse toată violența împotriva\nmărului putred, pe care îl ciopârți crunt. Costache făcea țigări și fuma\nmereu, înfășurând toată masa în cearșafuri de fum.\n— Felix, zise el în sfârșit, seara noi n-o să mai gătim așa, oboseală\nzadarnică pentru Marina. Dacă vrei, îți face ție ceva ușor. Poți să te duci în",
  "oraș să mănânci, mai petreci, vii acasă când vrei, nu?\nFelix nu înțelese bine. Să mănânce în oraș, unde, cu ce bani?\n— Unde să mănânc?\n— Unde vrei, la restaurant, îți dau bani.\nȘi moș Costache scoase din buzunar un fișic cu monede.\n— Uite încă două sute cincizeci de lei, știi, pentru care ai iscălit.\nIdeea unui nou fel de viață, mai liber, umplu pe Felix de o oarecare\nsatisfacție, dar nu putu să nu observe că moș Costache îl trimitea să\nmănânce în oraș cu propriii lui bani, și aceștia împrumutați din propriul lui\nfond. Eliberându-se de întâia impresie, fu mirat de noul program. De ce să\nmănânce în oraș? Fără Otilia? Voia bătrânul să-l gonească din casă? De ce\nînsă numai seara?\n— Dar dumneata, întrebă el, unde mănânci?\n— Eu nu prea mănânc seara, apoi mai gust eu câte ceva în oraș.\n— Dar Otilia?\n— Păi, Otilia a plecat! Felix îngheță.\n— A plecat Otilia? Unde?\n— A plecat la moșie la Pascalopol, zise moș Costache, vădit afectat.\n— Dar de ce?\nMoș Costache ridică din umeri.\n— Nu se poartă bine lumea cu Otilia, e și ea supărată.\n— Și când vine?\n— Nu știu!\n— Se… Mărită cu Pascalopol? Întrebă instinctiv Felix.\n— Nu mi-a spus! Poate! Asta ar trebui să facă, ai dreptate. Felix îl\nblestemă în gând pe moș Costache și se urcă amețit în odaia lui. Sufletul îi\nera combătut de sentimente contrare. Împărtășea supărarea Otiliei și-i\nînțelegea dorința de a pleca undeva departe, dar îl jignea totodată plecarea\nei cu Pascalopol. Ea, o fată, să plece la moșia unui necunoscut, în definitiv,\nși pe timp îndelungat și fără să-i spună nimic! Otilia i se păru de o putere de\ndisimulație infernală. În vreme, dar, ce-l încredința că-l iubește și-l săruta pe\nbuze, ea medita cum să fugă la Pascalopol. Desigur că avea legături cu el,\npoate chiar se căsătorise. Felix fu din nou zdruncinat în cultul lui pentru\nOtilia, și toate bârfelile Aurichii năvăliră cu putere în sufletul lui. Oricât de\nrăi erau cei din familia Tulea, dar o cunoșteau de mult pe Otilia. Ceva\nadevărat trebuia să fi fost în vorbele lor. Felix se întinse pe pat, greu de\noboseală nespusă. Totul i se păru urât, dezolant, fără sens, casa lui",
  "Costache, o ruină părăsită, el însuși, un om aruncat în lume, fără nici un\ncăpătâi. Ce să facă în această pustie, lăsată în grija unei bătrâne slabe de\nminte? Și Otilia, care îl certase că nu e cuminte că vrea să plece! Otilia i se\ndesfăcu din întuneric. Își aduse aminte de întâia noapte în care pășise în\naceastă casă, de glasul fetei din capul scării, de brațul subțire care i se\nagățase de al său, de întrebarea Otiliei: „Ți-e foame?” și de prăjitura întinsă\nla gura lui. Se văzu sărutând genunchii Otiliei, sărutat delicat la rându-i de\nfată. Nu! Nu se putea. Nu așa se poartă o fată indiferentă. Iar dacă Otilia ar\nfi fost o stricată, nu s-ar fi împotrivit cu atâta putere la violențele lui și n-ar\nfi suferit atâta la bârfelile celorlalți. Felix sări în picioare fulgerat de o idee\nromanțioasă. Fără îndoială, Otilia, amărâtă de purtarea lui moș Costache, a\nfost nevoită să plece în pripă, dar i-a lăsat undeva o scrisoare de explicație,\nniște instrucțiuni. Puse mâna pe lampa cu picior de pe masă și ieșind în\ncoridor se-ndreptă spre odaia Otiliei. Camera era în dezordine și se simțea\nplecarea grăbită a fetei. Rochii care nu fuseseră socotite utile erau aruncate\nmorman, o carte era deschisă și îndoită acolo unde ajunsese cu lectura Otilia\ncând o părăsise. Ușile de la garderob nu erau bine închise. Felix căută bine\nprin toată odaia, dar nu găsi nici o scrisoare, nici un semn. Se lăsă jos pe un\nfotoliu și privi cu tristețe odaia, cum ai privi o colivie din care a zburat un\ncanar. În sofa se mai zărea cuibul făcut de trupul Otiliei, și în aer plutea\nadierea ei. Pe masă, Felix găsi un pieptene arcuit, pe care Otilia și-l punea\nîn creștetul capului ca să alunge pletele peste urechi. Îl luă în mâini și îl\nrăsuci, simțind în nări parfumul părului Otiliei. Așadar, Otilia nu-i lăsase\nnimic. De acum încolo avea să stea singur, exilat pe acest vast coridor, într-\no curte mereu adormită, întâlnindu-se o dată sau de două ori pe zi cu un\nbătrân morocănos. Otilia îl trădase. Felix luă iarăși lampa în mână, vârî\npieptenele în buzunar și se-ntoarse în odaia lui. Se dezbrăcă și se sui în pat,\ndupă ce suflă în lampă, rămânând numai la lumina focului. Deși era\nprimăvară, zilele erau reci, și acuma se auzea vântul izbind în geamlâc și\nclătinând pomii neînfrunziți. Felix alergă cu gândul la moșia lui Pascalopol.\nCe făcea oare Otilia acolo? Un clește de gelozie îl strânse din nou de piept,\namintindu-și familiaritățile pe care le surprinsese între Pascalopol și fată.\nNu, nu mai era nici o nădejde. Otilia avea legături mai strânse cu moșierul,\nși toată gingășia ei față de el, Felix, nu fusese decât un chip fin de a-l înșela\nasupra adevărului. Ce însemnau aerele acelea materne, îngrijorarea de\nviitorul lui, dacă nu lipsa dragostei? Felix râse el însuși de romantismul său\nși găsi că pentru un viitor medic nu era tocmai pregătit sufletește. I se",
  "reproșase în glumă de către colegi. Trebuie să fie mai cinic, mai pozitiv.\nFemeile joacă comedii. Otilia făcuse pe pudica cu el, îi dăduse timidități\nserafice, și acum dormea în casa grasului Pascalopol, dacă nu alături de el.\nMâniat, Felix dădu cu palma în aer, ca să sfâșie această viziune supărătoare.\nSufletul i se încordă de hotărâri. Are să fie un cuceritor, un bărbat fără nici\nun scrupul, ca atâția alții. Era singurul mod de a fi prețuit de femei. Dacă\nOtilia ar fi fost acum acolo, ar fi știut el ce să facă. Zbuciumându-se în pat,\nFelix dădu pe întuneric cu mâna de pieptenele pe care îl pusese mai înainte\nlângă pernă. Capul Otiliei, încărcat de bucle date peste urechi, îi răsări din\nnou în minte, plin de inocență. Dacă exagera? Plecarea Otiliei era\nîndreptățită de mizeriile pe care le suferise în ultima vreme. Poate că Otilia\na plecat la repezeală, după vreo ceartă cu bătrânul, și n-a avut vreme să-i\nlase vreo vorbă. Însă îi va scrie pe dată ce va ajunge. Acest gând puse din ce\nîn ce mai multă stăpânire pe Felix, care în cele din urmă adormi, visând că\nOtilia îl săruta și-i citea propriile ei scrisori.\nA doua zi, Felix așteptă nerăbdător toate cursele factorului, dar nu primi\nnici o scrisoare. Începu să facă o socoteală: Otilia sosise noaptea târziu și n-\nar fi avut vreme să scrie decât a doua zi; într-o zi, scrisoarea nu va putea\nveni. A treia zi, nimic. Felix lărgi calculul în favoarea Otiliei. După o\nsăptămână de concesii și explicații, Felix se descurajă și ajunse din nou la\nîncheierea de la început, că Otiliei nu-i păsa de el. Ieși în oraș din ce în ce\nmai des, mâncă la restaurante, merse cu colegii la berării și se-ntoarse\ncâteodată la ziuă, amețit de băutură. Nu-i cerea nimeni nici o socoteală, nici\nnu-l vedea. Acest fel de existență liberă începu să-i placă. Făcuse cunoștință\ncu câteva studente emancipate, de purtări îndoielnice, care luau parte la\npetreceri cot la cot cu studenții, și-și dezvoltă prin ele inițiativa personală.\nUna îl aduse până acasă și avu pretenția de a se sui sus la el, să vadă cum\nstă. Lui Felix i se păru că aduce o jignire Otiliei și refuză, spre indignarea\ndomnișoarei, care-l acuză, abia acoperit, de repulsii bolnăvicioase. Începu\nsă-și evite atunci colegii de petreceri și să se hazardeze singur în localuri, în\nfiece zi altul. Acest chip de a descoperi mereu noi înfățișări ale vieții, noi\noameni neprevăzuți îl distră o vreme și se lăsă în voia jocului, sub pretextul\ncă unui medic i se cădea să cunoască toate umbrele societății. Într-o zi, pe\nseară, simți o mână viguroasă ce-l strângea de braț. Se-ntoarse și se găsi față\nîn față cu Stănică, gras, bine îmbrăcat, cu o lavalieră fluturătoare la gât.\n— Ce mai faci? Îl întrebă Felix convențional, ca să-și ascundă\nneplăcerea întâlnirii.",
  "— Mă-mpușc! Zise zgomotos Stănică, fără umbră de deznădejde.\nFelix îl întrebă din ochi asupra cauzei.\n— Îmi trebuie, dragă, cel puțin două sute de franci numaidecât, și nu-i\ngăsesc. Simion, socru-meu, e un fleac ramolit, n-are decât cartoane\nmâzgălite, moș Costache e cărpănos.\nBănuind că Stănică vrea să-i ceară bani lui, Felix făcu gestul de a se\ndisculpa, de a regreta. Candidatul la sinucidere însă îl înțelese.\n— Nu, dragă, nu te teme, parcă eu nu văd că nici dumneata n-ai? Birjar!\nBirjar!\nBirjarul chemat opri în apropierea celor doi, și Stănică îl împinse pe\nFelix în trăsură, fără ca acesta să știe unde îl duce.\n— Am o idee! Explică Stănică în trăsură. Să văd. Stănică se dădu jos\nîntr-o stradă din jurul Lipscanilor, în fața unui restaurant cu înfățișare\nmodestă, înăuntru însă chelnerii erau în frac, o sală întinsă cu mese, cu\nîngrijire așezate, se sfârșea printr-un fel de scenă, pe care se vedeau\ninstrumentele mai voluminoase ale unei orchestre. În sală nu era nimeni,\ndeși erau orele opt. Stănică împinse pe Felix pe o ușă laterală, urmărit\nceremonios de doi chelneri. Intrară într-o odaie mică, pe loc iluminată\nelectric de un chelner, în care se afla o masă, chiuveta pentru șampanie, o\ncanapea și tablouri banale.\n— Ei, zise Stănică, așa-i că-i bine? Local de noapte! Aici se fac afaceri\nstrașnice. Unul de ăsta să am, și nu mi-ar mai trebui avocatura. Ce iei?\nStănică, aflând că Felix nu mâncase, comandă din proprie inițiativă un\nmeniu și ceru vin, dând recomandații bogate asupra buchetului și\ntemperaturii băuturilor. Chelnerii răspundeau nu numai cu solicitudine, dar\ncu o clipire din ochi care dovedea că Stănică le era cunoscut:\n— Se face, coane! Imediat!\n— Ia ascultă, Jeane (uite, pe ăsta l-am scăpat eu de armată), zise Stănică,\npatronul e aici?\n— Este! Să-l chem?\n— Nu, nu, nu acum!\nStănică și Felix începură să mănânce, dar mai ales să bea, și vinul\ntranslucid, aburos și puțin amărui amețise pe tânăr. Stănică vorbea de toate\nzgomotos, regreta trecutul, se bătea în piept de pierderea unor mari șanse,\nîși făgăduia onoruri viitoare și din când în când se împușca fictiv. Lui Felix,\ndevenit fără voia lui volubil, îi scăpă vorba despre Otilia.",
  "— Aha, sări Stănică, a fugit porumbița! Nu ți-am spus eu?! Dragă, ești\ntânăr, n-ai experiența mea, dar, să știi, fete ca Otilia te duc la desperare,\ndacă nu te smulgi la vreme. Sigur! S-a dus iar la Pascalopol, satirul ăla\nbătrân. Are moșie, are parale bune, îi poate face toate gusturile. Nu fi copil!\nNu te amărî atât. Ah! Ah! Frumoasă e tinerețea. Unde mai vine o dată, că aș\nști cum s-o trăiesc! Ca Otilia sunt sute. Numai să-ntinzi mâna. (Las' că-ți\ndau eu o fată faină!) Și cum îți spui de Otilia! Nostimă fată, delicioasă, de\nacord, dar ușuratică, cheltuitoare, e femeie care te ruinează. Pe ea nu poți\nconta. Azi cu unul, mâine cu altul. Știu, ți-a spus că te iubește, ți-a dat\nsperanțe, poate ați mers și mai departe. (Ai? Spune-mi drept, că zău nu spun\nla nimeni! Ai avut-o! Nu? Serios? Tare ești inexpert!) în sfârșit! Și după\naceea a zburat! Parcă mie nu mi-a făcut la fel?!\nFelix rămase cu gura căscată, neînțelegând în începutul lui de ebrietate\ncă Stănică inventează.\n— Zău, se jură Stănică, știe toată lumea! Am vrut s-o iau de nevastă, s-o\nridic până la mine, fără să mai întreb ce și cum, totul era gata, gustasem, ca\nomul, mă-nțelegi, din fericirile dragostei, și Otilia m-a plantat.\n— Ai vrut să te căsătorești cu Otilia?\n— Da, monșer, cum, nu știi?\nVăzând însă că Felix se face mai alb la față, Stănică găsi prudent să\ndeplaseze chestiunea.\n— Așa-s femeile, dragă, nu trebuie să te ambalezi. Uite, Olimpia mea: o\nstimez, am adorat-o (are, îți spun aici între patru ochi, un corp superb,\ncalități de curtezană excepționale), dar mă plictisește. Îmi taie aripile\ninițiativei. Mie mi-ar trebui o femeie de lume, consumată, inteligentă.\nAtunci intră pe ușă o domnișoară sprintenă, foarte elegantă, cu o mare\nblană în jurul gâtului.\n— Hei, Georgeta, sări Stănică, bine te-am găsit! Ce mai faci? În loc de\norice răspuns, Georgeta se trânti pe un scaun în fața lui Felix, își rezemă\nbărbia într-o mână și, întinzând cu cealaltă un pahar ca să i se toarne vin,\nîntrebă:\n— Dar tânărul cine e?\n— Nu știi? Mi-e rudă, prin alianță, băiat de viață, student în medicină!\n— Da? Făcu Georgeta dulceag, contemplându-l în largul ei pe Felix,\nspre jena acestuia.\nStănică recomandă pe fată în chipul acesta:\n— Asta e Georgeta, fată faină!",
  "Într-adevăr, Georgeta merita toate elogiile. Era plină la trup și la față\npână la marginea de unde ar fi devenit obeză, fără să pară totuși. Părul\nnegru era creț și înfoiat ca al unei napolitane. Două mari gropițe în obraz\npăreau artificiale. Ceea ce uimea și colabora în chip armonios cu\nplasticitatea trupească era o finețe de marmură a incarnatului. Nici un por\nnu se zărea pe netezimea obrazului sau a buzelor. Mâinile erau lucii ca\nsideful și unghiile subțiri și în migdală. Sprâncenele, genele erau înfipte ca-\nn carnea unei piersici netede. Un fior trecu prin trupul lui Felix, privind\nnumai această delicată anatomie. Când bea, buzele și dinții fetei se vedeau\nprin cristal, și Felix se putu încredința de sănătatea lor excepțională.\nGeorgeta avea gesturi legănate, accente moi, dulcege, vorbea fără afectare\nși foarte liber, însă cu o perfectă decență. Lui Felix îi plăcu numaidecât, deși\nbănuia că meseria ei era foarte suspectă, nu fără să se mire că un exemplar\nde o frumusețe așa de rară putea cădea atât de jos.\nGeorgeta își schimbă brusc locul și se așeză lângă Felix.\n— Cum te cheamă? Îl întrebă ea, școlărește.\n— Felix.\n— Felix și mai cum?\n— Sima.\n— Și urmezi medicina?\n— Da.\n— Ce nostim! Nu cunoșteam până acum un student în medicină.\nStănică făcu încă o dată încurajator cu ochiul către Felix și zise:\n— Fată faină!\n— Lasă-mă-n pace, frate, se supără Georgeta, ce-i tot dai zor cu „fată\nfaină”?\n— Divină! Exclamă Stănică.\n— Uf, ești agasant! Mai toarnă-mi puțin vin.\nStănică turnă, apoi pretextă necesitatea unei convorbiri cu cineva în\nlocal și ieși afară. Georgeta se așeză mai bine lângă Felix, învăluindu-l într-\nun val de parfum fin. De afară se auzi deodată intrările unei orchestre\nmasive.\n— Dansezi? Îl întrebă ea pe Felix.\n— Aproximativ! În fond, fata părea intimidată. Felix îi inspira un respect\nparalizant și se silea să iasă din frivolitățile obișnuite. Îl întrebă despre viața\nuniversitară, despre colege. Felix îi spuse despre toate amabil, dar, băgând\nde seamă că devine pedant, se opri. Voia să găsească un cuvânt galant.",
  "— De ce nu-mi mai vorbești? Mă interesează! Protestă Georgeta. Sunt\nfete frumoase la Universitate?\n— Nu totdeauna urâte, dar îți închipui că fetele frumoase ca dumneata\nnu se duc să muncească atâția ani, ca să-și facă o carieră.\nAcest stângaci compliment încântă totuși pe Georgeta.\n— Crezi că sunt frumoasă? Întrebă ea fără afectare.\n— Foarte frumoasă!\n— Sunt măgulită de ce-mi spui! Și dumneata ești simpatic.\nCând Stănică reveni, însoțit de un bărbat gras în smoching și de chelner,\nrămase mirat de convorbirea pașnică și nevinovată dintre cei doi. Se\nașteptase la altceva.\n— Eu plec, zise el, să ne facă plata. Dumneavoastră, dacă vreți, mai\nstați.\nFelix protestă din cap, iar Georgeta refuză și ea:\n— Astă-seară mă simt obosită, mă duc să mă culc!\n— Ce au dumnealor de plată? Întrebă ceremonios omul gras.\nChelnerul îi arătă lista, și când Stănică făcu gestul, pur decorativ, de a\nplăti, omul cu smochingul protestă:\n— N-aveți nimic de plată!\n— Să trăiești, coane Iorgule! Mulțumi Stănică.\n— Să nu mă uiți, zise Iorgu. Pune o vorbă bună pe lângă conu Costache,\nsă-mi prelungească contractul.\n— N-ai nici o grijă, zise Stănică, apropiindu-se de Iorgu, eu ce fac toată\nziua? Însă am să te rog ceva. Știi, trebuie să-i bat capul mereu, să-l sperii cu\nprocese posibile etc., să-mi neglijez afacerile. Sunt cam lefter acum, nu poți\nsă-mi dai două sute de franci? Îți garantez eu că-ți aduc contractele\nprelungite.\nIorgu își încruntă puțin sprâncenele, medită negustorește, apoi le readuse\ndin nou la linia primitivă.\n— S-a făcut!\n— Ura! Zise Stănică, să mai bem un pahar. Nici nu știi ce înseamnă să\nfaci alt contract aici. Vad comercial! Al dracului moș!\n— Care moș? Întrebă, puțin cam intrigat de unele nume proprii, Felix.\n— Ha, ha, ha, râse Stanică, ce, nu știi? Localul ăsta e proprietatea lui\nmoș Costache, și dumnealui e chiriaș. Coane Iorgule, îți prezint pe nepotul\nlui moș Costache.\nDomnul Iorgu întinse mâna și se înclină foarte respectuos și comercial.",
  "— Încântat, și vă rog să mai poftiți!\nDupă ce Stănică tapă cei două sute de franci, ieșiră câteșitrei din odaia\nseparată, și Felix fu surprins să vadă că sala cea mare, sonoră de valsuri, era\nplină de lume bine îmbrăcată. Chiuveta cu șampanie frapată se afla mai la\ntoate mesele. Toate privirile se-ndreptară spre Georgeta, și un bărbat îi făcu\nchiar un semn desperat, la care fata ridică indiferentă din umeri. Stănică\nchemă o trăsură și se urcară câteșitrei în ea.\nCât timp merse cu trăsura, Stănică înghionti pe Felix și-i făcu semne cu\nochii, cu înțelesul: „Du-te cu ea, nu fi prost!”\nGeorgeta putea foarte bine observa manevrele lui Stănică, dar nu dădu\nnici un semn că le vede, ci privi numai din când în când cu simpatie la\nFelix. Stănică se dădu jos în centru, sub un motiv oarecare; iar fata ceru să\nfie dusă acasă. Ședea pe bulevardul Elisabeta, în preajma Cișmigiului. Felix\nnu mai avea nici un scrupul, și, puțin amețit de vin, nu s-ar fi dat înapoi de\nla o aventură nocturnă. Totuși nu era lămurit asupra calității sociale a fetei.\nNu putea fi decât o curtezană, se înțelege, dar și aici sunt grade nesfârșite.\nGeorgeta părea prea fină, ca să nu se teamă că face o grosolănie pretinzând\nsă se urce la ea sus. Coborâră în fața unei case cu două caturi înalte,\nîndeajuns de elegantă. „Hotărât, își spuse Felix, fata nu e o profesionistă\noarecare a dragostei.” Georgeta privi în sus spre etaj, și zise, fără preciziuni:\n— Aici stau!\nO luptă scurtă se dete în sufletul lui Felix între scrupulele sale și\nîndemnurile lui Stănică. Învinse timiditatea, și Felix zise:\n— Mă ierți, dar eu trebuie să plec!\nGeorgeta îl privi galeș, însă atât de decent, încât teama lui Felix de a nu\nface o gafă crescu.\n— Când vrei să vii să mă vezi, vino, îl invită domnișoara, după-amiază\nsunt totdeauna acasă; stau la etajul doi.\nÎși întinseră mâna reciproc. Pentru Felix începu o nouă scurtă bătălie: să-\ni sărute, sau numai să-i strângă mâna? Privi în toate părțile pe bulevardul\npustiu. Dacă fata era o pierdută, se făcea de râs sărutându-i mâna, dacă nu,\nnesărutându-i-o făcea un gest jignitor. Fata îl privi limpede în ochi, râzând,\nîn vreme ce Felix îi strângea mâna cu putere, nehotărât. În cele din urmă,\nneputând rezolva problema, Felix luă mâna, o sărută și plecă precipitat.\nFata, interpretând altfel gestul lui, îl privi puțin cum se depărtează și apoi\nintră în gang, fluierând ușor o șansonetă. „Nostim băiat”, fu gândul ei tot\ntimpul cât urcă scările.",
  "XI\nCând se sculă, Felix află de la Marina că Simion făcea familiei din ce în\nce mai multe necazuri. Plecase de acasă și numai cu greu fusese găsit. Nu\nședea locului defel, și acum Aglae era hotărâtă să consulte un alt doctor, mai\nmare.\n— Păcatele lui cele mari, zise Marina ca încheiere, Dum-nezeu nu bate\ncu bățul!\nMai mult decât cazul bătrânului, îl impresionă pe Felix tonul rău,\nrăzbunător cu care spusese Marina aceste vorbe. „Curioasă familie, gândi\nel. Niciunul nu are cea mai mică iubire pentru celălalt, toți se bârfesc și se\nurăsc.” O curiozitate amestecată și cu milă îl îndemna să se ducă să vadă pe\nSimion, dar amintirea ostilității cu care erau priviți acolo el și Otilia îl opri.\nSe întâmplau lucruri noi, într-adevăr, cu Simion; Aglae nu era totuși prea\ntulburată, fiindcă niciodată nu-i dăduse mare importanță. Era totuși cam\nplictisită. Simion mânca lupește, dar slăbea văzând cu ochii și căpă-tase o\nfixitate supărătoare în privire. Nu mai ședea locului, cuprins de o anxietate\nfebrilă, ceea ce strica liniștea Aglaei.\n— Omule, dar stai odată locului, că-mi iriți toți nervii. Odată brodai,\npictai, nu te-ncurcai printre picioarele oamenilor. Un om cuminte se\nmenajează, se odihnește. Uite cum ai slăbit!\nSimion explica astfel agitația lui: aplicând metoda unei supraalimentații\nraționale, își întărise tot organismul. Acum avea o forță herculeană,\ncolosală, și simțise cum pârâie scaunul și dușumelele. Casa și solul erau în\nprimejdie. De aceea se plimba, ca să-și consume energiile și să-și subțieze\npână la normal mușchiulatura.\n— De unde Dumnezeu ai mai scos și teoriile astea?! Zise Aglae\nsupărată, dar luându-l în serios, nu vezi că ești ca o umbră? O să chem un\ndoctor să te vadă!\nStănică aduse un alt prieten al lui, tot atât de suspect, care îl examină pe\nSimion cu o atenție exagerată și neîndemânatică. Îi pipăi splina și ficatul, îl\nîntrebă de felurite lucruri, de apetit, de emisiunea de urină. Simion dădu un\nrăspuns foarte original:\n— Când fac, înțelegi, văd cum ies un fel de flăcări care găuresc\npământul.\nToți se uitară la Simion, interesați de fenomen, în care crezură, iar\ndoctorul zise:",
  "— Curios! Mănânci mult? Ți-e sete?\n— Mănânc foarte puțin, atât cât trebuie ca să nu se stingă căldura\nspiritului!\n— Ce asculți la el, domnule doctor? Rectifică Aglae, mănâncă ceva de\nsperiat, și slăbește!\n— Eu cred, își dădu cu părerea doctorul, că domnul… Domnul…\n(Doctorul uitase numele și-l întreba din ochi.)\n— Ovidiu! Intercală Simion.\n— Te-ai zăpăcit de tot, îl scrută cu dispreț Aglae. Îl cheamă Simion.\n— Ei bine, continuă doctorul, eu cred că domnul Simion are diabet,\ndesigur un început de diabet. Rămâne de văzut ce fel de tip de diabet, dacă e\nunul pancreatic, sau numai unul renal.\n— Te-nșeli, protestă Simion, nu sunt bolnav deloc. Sunt sănătos tun.\nCine se apropie de mine se molipsește de sănătate. Nu e așa, Despino? Se\nadresă el Aurichii.\n— Vezi dumneata, încercă să demonstreze răbdător medicul, pentru care\nerorile de nume ale lui Simion erau nule și neavenite, fiindcă nu cunoștea\nonomastica familiei, sunt boli insidioase care se încep cu o senzație de\nbunăstare, cu mină bună, cum e de pildă diabetul. Dar nu trebuie să te\nsperii. E o boală perfect curabilă azi, și la o vârstă ca a dumitale – aproape\ninofensivă. Câți ani aveți?\n— O sută cinci! Zise Simion foarte serios, izbucnind apoi într-un râs\nzgomotos.\nDoctorul râse și el de ceea ce luă drept o glumă.\n— Nu este exclus să trăiești o sută de ani!\n— Dar i-am trăit de mult. Am fost cel mai energic om!\n— Ai dreptate, zise doctorul. Când ești tânăr, ți se pare că trăiești o sută\nde ani. Mă bucur, mă bucur foarte mult că ești bine dispus. Asta e o condiție\nsine qua non a restabilirii. În sfârșit, se ridică el, faceți o analiză pentru\nconstatarea glicozuriei, și alta pentru determinarea glicemiei, vă fac o notă\nla un laborator, și apoi ne vom pronunța. Până atunci, alimentație\nrezonabilă, fără făinoase și zahăr.\n— Ce are, doctore? Întrebă Stănică, foarte interesat, afa-ră, crezi că se\ncurăță? Moștenim?\n— Te cam grăbești. Bătrânul e jovial, destul de voinic. Poate fi o criză\nde glicozurie, se întâmplă la arteriosclerotici. Nu mi se pare grav.\n— Uite.",
  "— Ți jur pe amintirea mamei mele, zise Stănică, re-intrat în casă, că mi-\na spus doctorul că n-ai nimic. Doctor excelent, face minuni!\n— Când îți spun eu că sunt sănătos tun! Dați-mi să mănânc.\n— Asta nu, protestă Aglae, ai auzit că trebuie sa ții dietă!\n— Dobitoc! Rânji Simion și începu să se plimbe mai repede prin odaie.\n— Dați-i, domnule, să mănânce, încurajă Stănică, convins că asta ar\nputea agrava starea socrului.\nAglae îl pierdu cu totul din vedere, încredințată de doctor că nu e nimic.\nPentru ea boala era indiferentă, nu voia cazuri complicate, care să-i strice\nliniștea casei. Tratamentul lui Simion se reducea la dietă, și asta era ușor de\nfăcut. S-o urmeze și s-o lase-n pace.\n— Nu știți o veste mare! Anunță misterios Stănică. Felix…\n— Ce-i cu domnul Felix? Se umplu de curiozitate Aurica.\n— Felix lucrează în stil mare, o să ajungă departe. După Otilia, a găsit\nacum o fată superbă, una Georgeta, curtezană de lux, întreținută de un\ngeneral din elită. I-am văzut eu cu ochii mei, ce mai calea-valea, i-am dus\neu cu trăsura. Fata s-a prins. Băiat fain Felix, nu cade la tristețe.\n— Ce eroare! Se dezgustă Aurica, vânătă de invidie în fond.\n— Stricat, declară Aglae, nici ta-su n-a fost poamă mai bună. Barem să\nnu se amestece prea des cu Titi, să-l depraveze.\nNici nu știu dacă în chestia aia cu frații Sohațchi n-a fost la mijloc și el.\n— Și băiatul n-o să fie prost, adânci Stănică rana, să nu-ntoarcă foaia,\ndacă Otilia nu se mărită cu Pascalopol. Închide ochii, o ia de nevastă, moș\nCostache îi lasă toată averea, le mai dă ceva și Pascalopol pentru pagubele\naduse, admirabil!\nAglae se învineți și se răsti la Stănică:\n— Și mai taci odată din gură cu comediile tale! Ce mă privește? Cum o\nsă-i lase Costache averea? Doar adoptând-o, dacă o mai îndrăzni!\n— Da? Așa crezi dumneata, iubită mamă? Dar testamente nu sunt? Ce\nzici de o coală păturită frumos, dictată de Pascalopol, în care moș Costache\nlasă toată averea iubitei Otilia?\n— Lasă-mă în pace odată, strigă, ieșită din fire, Aglae, lasă-mă-n pace!\nSă-l facă și să se ducă dracului toți. Că eu n-am pe nimeni care să-mi apere\ninteresele mele și ale copiilor. Simion? Se-nvârtește ca un trântor și\nmănâncă. Dumneata ești avocat, dar păcat de cartea pe care o învățați. Te\nlăudai că faci și dregi. Cum? Averea părinților mei să cadă, din cauza unui\nfrate nebun, în mâinile unei venetice? Lege e asta?",
  "— Stai, iubită mamă, stai, zise teatral și cu gesticulație studiată Stănică.\nAșa ar fi dacă n-am fi și noi pe aici. Dar ginerele dumitale ce face? Aleargă,\nsăracul, câteodată fără un ban în buzunar (căci dumneata nu-l întrebi dacă\nare sau nu), aleargă, studiază, combină. Ce, crezi că eu stau cu mâinile în\nsân? Doar sunt direct interesat la parte. Costache al dumitale e șiret, trebuie\nluat subțire. N-a făcut adopțiunea nu de frica mea și a dumitale, ci fiindcă\nnu voia dinainte. Dacă s-ar fi măritat Otilia, ar fi trebuit să-i dea dotă! Așa?\nNu știu, nu cunosc. Moș Costache nu lasă banul din mână viu, firește, dar\nmort poate să-l lase prin testament, aici e-aici.\n— Și dacă lasă, nu putem să-l atacăm?\n— Depinde. Dacă îți lasă ceva și dumitale, și copiilor, iar grosul Otiliei,\nînseamnă că era în toate mințile și s-a gândit la toți. E foarte firesc ca un om\nsă-și lase averea fetei nevestei lui.\n— Lăsați copiii să vie la mine! Glumi Simion, fără nici o relațiune\ndirectă cu chestiunea. Nimeni nu-l băgă în seamă.\n— Atunci, zise Aglae, ce vrei să spui? Că totul e pierdut?\n— Ba nu! Umila mea părere este că e mai bine pentru noi ca moș\nCostache să nu facă nici un testament. Să nu-l înghiontească nimeni!\nMoare, Doamne ferește! Dumneata, ca unică soră și rudă în linie colaterală,\nascendenți și descendenți neexistând, iei toată averea. Otilia rămâne afară\ndin chestie, nu ia nimic, săraca, afară de cazul când s-ar găsi vreun titlu de\ncreanță din partea mume-sei. Deci nici un testament. Însă, firește, trebuie ca\nsub nici un chip moș Costache să nu adopteze pe Otilia. Mai e și aici o\nprimejdie: darurile în bani. Ce poți ști ce-i dă moș Costache Otiliei?\n— Arză-l-ar focul, Doamne, iartă-mă, că mi-e frate! Blestemă Aglae.\n— Idealul e ca toată averea lui moș Costache să fie imobilă, cum e\nacum. O casă nu poți s-o iei în palmă. Un viclean face și aci vânzări\ndeghizate etc., dar lucrul se observă mai ușor. Greșeala dumitale\nfundamentală e că te-ai certat cu el și nu-i mai calci în casă, cum ți-am mai\nspus! Du-te, Otilia nu e aici!\n— Aș, ce să mă duc?! Costache e încăpățânat, până nu se uită în ochii\nOtiliei, nu-și descleștează gura.\n— Am să fac ce-am să pot cu mintea pe care mi-a lăsat-o Dumnezeu,\nzise Stănică, cu modestie spirituală, dar dă-mi și dumneata ceva fonduri,\nuite, mi-ar trebui o sută de franci.\n— Nu știu ce faceți voi cu banii, zău, se miră Aglae, când v-aud, n-aveți!\n— Suntem tineri, lăsă capul în jos Stănică, ne iubim!",
  "— Fleacuri de-ale voastre. Să vedem mâine dacă mai am bani.\nStănică se repezi și-i sărută afectat mâinile Aglaei, apoi o sărută și pe\nAurica.\n— Oh, strânse el mâinile la piept, mi-ai dat, Doamne, ce-am dorit: o\nsoție sfântă cu familie afectuoasă și bună. Mamă, declamă el către Aglae, tu\ndezminți toate bârfelile împotriva soacrelor.\n„Scârboasă femeie! Medită Stănică, în drum spre casă.\n— Stănică era un om volubil și instabil, care însă trăia sincer o clipă\ntoate sentimentele umane și le înțelegea.\n— Scârboasă femeie! Asta n-are nimic sfânt. Bărbat, frate, toți-s fleac\npentru ea. Ambițioasă și veninoasă. Olimpia mea începe să se gălbejească la\nfață, ca și ea. Otilia, ce mai fată! Bravo, Pascalopol, bravo, Felix!”\nDeși Felix se jurase de a nu mai păși în casa Aglaei, totuși își călcă\ncuvântul, și iată cum. Intrase de la început în grațiile profesorului de\npsihiatrie, savant blând și integru, căruia îi ceruse informațiuni bibliografice\nce dovedeau o orientare afară din comun. Când profesorul află că Felix era\nabia în anul întâi, fu mirat și amuzat totdeodată de atâta zel. La medicină,\npână la faza internatului, studentul e de obicei un auditor pasiv și anonim. Îl\nîntrebă cum se numește și păru a-și aduce aminte de Sima, tată-său.\nProfesorul era încântat de asiduitatea tânărului, îi făcea un semn prietenesc\ncând îl zărea la curs, care se făcea la un ospiciu, îi punea mâna pe umăr\ncând treceau în vizitele demonstrative, îl privea personal în ochi când\nexplica un caz interesant. Felix, plin de mândrie și de ambiție, ceru într-o\nîntrevedere permisiunea de a studia unele probleme de amănunt clinic și\nobținu nu numai aprobarea cordială și o temă de încredere, ci și inițiativa de\na se folosi liber de biblioteca profesorului. Biblioteca se afla în sala de\nașteptare a profesorului și într-o odaie alăturată, încât Felix venea, fără să\nsupere pe nimeni, în orele de consultație ale acestuia. O dispoziție a\nprofesorului, care era și medic-șef al ospiciului, îi îngăduise să intre ziua în\norice secție. Internii îl priviră cu mirare, cu falsă ridicare din umeri, apoi se\nsupărară. Alături de ei era și medicul-secund, om mediocru, care îngreuia\noricărui cercetător observațiile, sub motiv că pacienții sunt tocmai în studiul\nlui, în realitate din invidie sterilă față de aceia care, publicând, se făceau\ncunoscuți și amenințau să pătrundă la Universitate.\n— Ascultă, domnule, zise un intern într-o zi lui Felix, ce cotrobăiești\ndumneata pe aici? Eu nu pricep cine ți-a dat dumitale voie să vii în spital.",
  "Internul, afectând suspiciuni mari, chemă servitorii, chemă portarul.\nAceștia spuseră că au ordin de sus. Internul strâmbă din nas, dar nu se dădu\nbătut.\n— Bine, bine, ți-o fi spus să vii o dată, așa, dar nu în fiece zi. Eu am aici\nrăspunderi, nu pot să las printre bolnavi persoane străine de serviciu, să-mi\nobosească pacienții, să-i sâcâie cu întrebări. Am să raportez cazul domnului\nprofesor.\nInternul, încurajat de medicul-secund, care nu voia să-și vâre mâinile\ndirect în foc, vorbi într-adevăr medicului-șef, prefăcându-se că nu-și dă\nseama cine a dat voie să se introducă în spital un student în anul întâi, care\nperturbează liniștea bolnavilor.\n— Lasă-l, dragă, spuse profesorul, blajin, eu i-am dat voie. E un băiat de\ntreabă, care învață. E bine să obișnuim pe studenți de la început cu\nobservația directă.\nPrudent, profesorul nu trăda intențiile mai savante ale lui Felix. Acum\ninternul, dezarmat, căuta să demoralizeze pe Felix în alt chip.\n— Și ce vrei dumneata să faci? Să studiezi un caz?\n— Da!\n— Eh, făcu internul, amar ca de lungi dezamăgiri, se vede că ești\nnovice! Câte n-am vrut eu să fac?! Da' ce? Ai aici material interesant, ai\nlaborator? Și crezi că maestrul o să te felicite? Nu cunoști oamenii, monșer!\nPoți să cazi jos de oboseală, și nu-ți recunoaște nimic.\n— Dar eu nu mă gândesc să câștig recunoștința maestrului. Vreau să\npublic!\nInternul pufni în râs.\n— Ce să faci? Să publici? Cu ce? Ai bani? Și așa crezi dumneata că se\nface un studiu? Stai, domnule, nu te grăbi, să-nveți carte întâi, să-ți iasă\ntuleiele, ce-o iei la goană?\n— Nu vreau decât să fac mici observațiuni asupra unor cazuri de clinică\nmai interesante, sub supravegherea maestrului.\n— Ha, ha, zi așa, domnule! Fă dumneata asta, dacă vrei, eu n-aș mai\nface, să mă tai! Le convine dumnealor. Tu să stai aici, să muncești zi și\nnoapte, să-i observi cazurile, să i le expui frumos, iar ei, domnii profesori,\nsă le ia de-a gata și să-și pună numele. Nu fi naiv, amice! N-am păr în cap\ncâte comunicări am făcut eu „maestrului” (internul apăsă ironic), care acum\nfac parte din opera lui.",
  "În scurt, după intern rezulta că sforțarea științifică era inutilă, stându-i\npiedică escrocheria, banalitatea faptelor, sărăcia materială. Acțiunea de\ndemoralizare a internului era așa de totală, încât Felix, spirit ardent și tânăr,\nnu se lăsă contaminat și nu izbuti să se convingă că e cu neputință să ajungi\nceva. Își redactă articolul, îi puse în subsol un număr cam exagerat de\nreferințe și-l prezentă profesorului. Acesta îl găsi foarte bun, dar sfătui\nblajin („eu, din partea mea, aș face așa”) pe Felix să mai extirpeze din note,\narătându-i că, dacă era lăudabil pentru el personal că știe atâtea lucruri,\npentru cititorul specialist, interesat de chestiune în sine, umflarea putea fi\nfastidioasă. Îl puse să traducă în franțuzește articolul și să i-l înapoieze cât\nmai curând. Vesel, Felix confecționă traducerea și o prezentă. Apoi nu mai\nauzi nimic vreo două luni de lucrare și se încredință în sinea lui că nu putea\nînsemna mare lucru o observație făcută de un începător. Într-o zi, însă,\nprofesorul îl chemă în biroul lui de la spital și-i înmână un număr din\nArchives de neurologie și câteva extrase.\n— Uite, drăguță, articolul dumitale!\nFelix își văzu numele tipărit în sumar în dreptul acestui titlu: Un caz de\nasthenopie acută de origine histerică, studiat prin procedeul anaglyphelor. O\ncăldură îi năvăli în tot trupul, umplându-l de senzația unei moliciuni\ndelicioase. Se încurcă în mulțumiri, pe care profesorul i le tăie repede:\n— Uite, dragă, ce-aș vrea eu. A apărut o carte foarte interesantă în\nchestiunea asta (și-i cită un nume); aș vrea să-i faci o recenzie. Să cercetezi\ncu atenție literatura problemei și apoi să mai faci o observație înrudită.\nAvem aici un caz interesant, pe Frosa de la etajul 1, cu hemidiplopie\nmonoculară. Dacă vrei, bineînțeles, să te specializezi în ramura asta. Îți\nspun drept, confidențial, n-am prea găsit până acum tineri entuziaști.\nToate demoralizările internului se spulberară în valul de sânge ambițios\ncare circula în trupul lui Felix. Dedică mintal profesorului un devotament\npe viață. Faptul că maestrul nu-și adăugase numele său îi dovedea strălucit\ncă internul n-avea dreptate. Se hotărî să se apuce numaidecât de lucru\n(experiențele lui priveau tulburările atenției vizuale în marile astenii) și,\nieșit de la profesor, se repezi pe scări să găsească bolnava. Era insă vremea\nmesei și nici un intern nu se vedea. Neavând cu cine sta de vorbă și cui să\nreverse din mulțumirea care-l umplea, fu nevoit să plece. Pe drum, își citi\nde câteva ori articolul (cu care ocazie observă mici rectificări din partea\nprofesorului), îl privi de aproape și de departe. Era indiscutabil fericit, nu de\narticol în sine, a cărui puțină însemnătate i se părea evidentă, cât de",
  "semnificația lui. Atrăsese atenția profesorului, izbutise să fie publicat într-o\nrevistă străină, prin urmare nimic nu-l împiedica să facă o mare carieră\nmedicală dacă muncea. O sforțare atât de mică fusese răsplătită cu atâta\nbunăvoință! Dacă ar fi făcut lucrări mari, capitale, cu siguranță că ar fi ajuns\nla Universitate, mai devreme sau mai târziu. Internul bârfea, fiindcă era un\nmediocru. Lumea e bună, prețuiește munca. Oamenii de pe stradă i se\npărură deodată simpatici. Toți se uitau parcă la revista lui din mână,\nconștienți că el e autorul unui articol în limba franceză. Avea să ajungă un\nVaschide, să devină o celebritate internațională, bineînțeles după sforțări pe\ncare se gândea să le ducă la o margine nemaiatinsă. Felix Sima! Numele\năsta trebuia să fie curent, familiar oricui. În tramvai, Felix, abia așezat, oferi\nlocul unui domn bătrân, râse cu simpatie la spiritele îndoielnice ale unui\npasager împotriva direcției tramvaielor. Pe stradă, mângâie o pisică\nabandonată, privi cu bunăvoință pe lucrătorii unei binale. În apropierea\ncasei, invadat de criza de bunătate, uită jurământul și intră în curtea Aglaei,\nmințindu-se singur că vrea să vadă pe Simion. Găsi numai pe Aglae și pe\nAurica. Deși își dădea seama de excesul de vanitate, după câteva schimburi\nde cuvinte banale, nu putu să nu mânuiască revista în așa chip, încât s-o\nvadă Aurica.\n— Dar ce-i acolo? Un roman nou? Întrebă ea. Felix își sili intonația la\nmodestie:\n— Este o revistă franceză, în care mi s-a publicat un articol medical.\nCu toate că Felix cunoștea ignoranța celor două femei și lipsa lor de\ncordialitate, totuși nu s-ar fi așteptat la o primire atât de nepăsătoare. Aurica\nzise simplu, aproape cu un ton de reproș:\n— Ai timp să faci și lucrări suplimentare? Nu-ți ajung cursurile de la\nUniversitate? Nu e bine să te obosești. La ce folosește? Pe Titi nu-l mai\nlăsăm să muncească atât. Și Titi e lăudat, cum știi, de profesori pentru\ntalentul lui, o să fie un pictor cu vază.\nAglae, care cosea nasturi la o rochie, înfipse și ea un ac în Felix:\n— Și-ți plătește ceva pentru comediile alea?\n— Nu!\n— Apoi, fără bani cine mai face azi ceva?\nAtât spuseră cele două femei și-și văzură de treabă cu o indiferență\nostentativă. Felix, întors acasă, se mustră de exces de vanitate. Ce nevoie să\nse laude unor femei răuvoitoare și fără cultură serioasă?! Un om simplu nu\nare stimă decât pentru bunurile materiale, pentru autoritățile de toate zilele.",
  "Asta nu înseamnă că valoarea științifică rămâne nepremiată. Felix nu crezu\ntotuși că făptuiește vreo crimă de îngâmfare dacă comunică publicarea\narticolului colegilor lui. Înainte de sosirea profesorului la curs, arătă\nvecinilor săi revista.\n— Ce e asta? Zise unul și i-o luă din mână. Colegul privi revista fără\ncuriozitate și întrebă indiferent:\n— Ăsta e de tine?\nApoi îi înapoie revista așa de repede, încât fascicula căzu jos pe\ndușumea, înainte ca Felix s-o poată prinde cu mâna. I-o luă de jos un intern\nmai în vârstă, care stătuse până atunci de vorbă cu medicul secundar. Acesta\no răsfoi strâmbând din nas la fiece titlu, se opri la paginile lui Felix și, fără\na-l privi în față, întors către medic, exclamă, în legătură cu articolul:\n— Domnule, ăsta, Ducos du Hauron, cu anaglyphele, spune niște prostii\nîngrozitoare. Am controlat o dată la un bolnav viziunea binoculară cu\nfotografii stereoscopice suprapuse și am văzut că spune enormități.\nInternul continuă imprecația, îndepărtându-se cu revista în direcția\nmedicului secundar. În vreme ce internul se indigna, medicul îi luase revista\ndin mână și o pipăia. În sfârșit, făcu și el această observație:\n— Mizerabilă hârtie pun ăștia!\nApoi, neavând ce face cu revista, căută în juru-i un profesor, întrebând\n„a cui e asta”, și o aruncă repede pe o masă, tocmai când profesorul intra în\nsală. Sufletul lui Felix fu profund atins și toată ora fu distrat. El se aștepta să\nfie dacă nu ridicat în slava cerului, dar măcar remarcat, felicitat că poate\npublica într-o revista așa de importantă. A fi savant era după el suprema\nonoare. Toți colegii lui nu-i remarcau nici un merit, păreau insensibili. Nu\nurmăreau și ei aceleași scopuri, nu credeau, ca și el, în valoarea culturii?\nSentimentul care se desprindea din indiferența lor era că a studia și a\npublica e o faptă rea, rușinoasă, în tot cazul inutilă. Mâhnirea lui era cu atât\nmai mare, cu cât își închipuise când își văzuse articolul tipărit că cu acest\neveniment simbolic începe pentru el o existență nouă, aceea de cercetător și\nautor. Reputația era oare o iluzie? Încetul cu încetul, ascultând cursul\nblajinului profesor, Felix se refăcu. Nu se poate să nu existe reputația, de\nvreme ce el stimează pe profesor ca pe o ființă deasupra comunului. De\naltfel, și ceilalți arătau cel puțin deferență pentru maestru. Prin urmare,\nindiferența colegilor e simulată, e mai mult de formă, de invidie. Felix își\nstrânse pumnii pe ascuns. Jură să lucreze și să studieze atât, încât la vârsta\ncând unii își dau doctoratul el să aibă îndărătul lui o activitate publicistică",
  "remarcabilă. Și se hotărî totdeodată să-și reprime orice vanitate și să nu mai\ncomunice nimic nimănui, să nu mai amintească de scopurile lui, să se\npoarte în sfârșit astfel, până când meritul lui va izbucni singur și\nindiscutabil peste câțiva ani. Urî în clipa aceea cu pasiune pe toți colegii lui,\ncare i se părură bestiali și fără nici o sclipire de inteligență în ochi, și plecă\nacasă, evitând orice însoțire, mizantrop până în măduva oaselor.\nAcasă masa nu era gata. Fiind cald afară, Felix se dădu jos în curte și\nîncepu să se plimbe. Iarba răsărise mai peste tot, împingând cu încăpățânare\nîn sus pachete mari de frunze putrede. Felix ocoli chioșcul de câteva ori, se\nurcă în el, se dădu jos, privi pe Marina, care cotrobăia prin bucătărie,\ncontemplă casa mucegăită de ploi și zăpezi, enorma ușă gotică de lemn mai\numflată și mai râioasă ca oricând, și-și aminti de Otilia. Ce fată bizară!\nPlecase de atâta vreme și nu-i scrisese un rând! Tot ce visase împreună cu\nea se spulberase, fusese numai o minciună. Visul ăsta trebuia alungat o dată\npentru totdeauna. Otilia nu era poate ce spuneau ceilalți, dar nici ceea ce\ncrezuse el. O amărăciune mare umplu sufletul lui Felix. Numai indiferență\nși dușmănie peste tot, nici un elan, nici o sinceritate. Îl năpădiră gânduri\neremitice: să-și cumpere la majorat o casă și un loc la țară și să se dedice,\npierdut din lume, agriculturii. Însă amărăciunea îi era atât de adâncă, încât\nse prefăcu într-un fel de ură generală împotriva oamenilor. Nu, n-avea să\nfugă, ci să învingă. Avea să vadă Aglae și ceilalți ce energii se ascundeau în\nel, iar Otilia ar fi regretat mai târziu de a-i fi preferat un banal moșier. Era\nfurios în sinea lui împotriva Facultății de medicină, care pretinde atâți ani\nde studiu și nu îngăduie luarea dintr-o dată a tuturor examenelor. Astfel de\ngânduri chinuiau capul lui Felix, când cineva strigă din fund cu putere:\n— Pavele, Pavele!\nGlasul i se păru cunoscut lui Felix. Se-ntoarse spre fundul grădinii și zări\npe Simion, care făcea semne cu mâna. Felix îl întrebă cu gestul dacă-l\nchema pe el, și acela confirmă repetând chemarea. Mirat, tânărul merse într-\nacolo, dar Simion sărise pe portiță cu gesturi de maimuță și se apropiase de\nel, agitând un caiet.\n— Pavele, Pavele, am să-ți dau ceva de mare preț!\n— Pe mine mă cheamă Felix, nu știi?\nBătrânul nu luă în seamă rectificarea și începu să vorbească volubil.\nOchii îi erau injectați de sânge.\n— Ți-am adus o operă însemnată, compusă de mine (Simion bătu cu\ncealaltă mână în caiet), ca să facem bine omenirii. Ssst! Să nu afle nimeni,",
  "să nu ne fure invenția. Aici e adunată toată înțelepciunea lumii. Cu asta m-\nam vindecat eu, când am fost bolnav. Știi cum eram. Ia te uită acum!\n(Simion făcu câteva mișcări gimnastice, în scopul de a arăta mușchiulatura\npulpelor și a brațelor.) Vreau să vindec, să vindec toată omenirea, să nu mai\nfie nici un bolnav pe lume, să nu mai moară nimeni pe lume. Știi, acum fac\nniște socoteli, nu le-am terminat, că sunt grele, să văd câți ani am de când\naplic metoda. Numai pe dușman n-am să-l vindec. Vrei să fii ucenicul meu?\nDoar ești la medicină. Să studiezi întâi știința mea, și pe urmă să pornim.\n— Simioane! Se auzi glasul ascuțit al Aglaei.\n— Ssst! Făcu Simion către Felix, cu degetul la gură. Să ne ferim de\ndușmani. Pentru opera noastră, avem nevoie de capitaluri mari, ca să\nînvingem orice rezistență. Însă am! Acolo, în grădină, am ascuns o comoară\ngrozavă. Mi-e frică să nu mi-o scoată pomul. Dacă vrei bani, îți dau câți\nvrei!\nȘi Simion se scotoci prin buzunar, lăsând să-i cadă caietul jos. Strigătele\nAglaei se auziră din nou.\n— Du-te, zise energic Felix, te cheamă la masă tanti Aglae. Voi citi cu\ninteres opera dumitale.\n— Așa? Se bucură Simion. Mă duc să mănânc, am nevoie de\nsupraalimentație.\n„Dar e nebun de-a binelea!” își zise Felix, după plecarea lui Simion,\nridicând caietul de jos. N-avea însă dispoziția sufletească de a se gândi mai\nmult la el. Își închipui că așa era Simion, cu manii intermitente, de vreme ce\ntoți vorbeau de el cu dispreț. De altfel, sosise din oraș și moș Costache, și\npuțin după el intrase și Stănică. „Acest Stănică, cugetă Felix, dă toată ziua\ntârcoale prin părțile astea, ca și când n-ar avea casa lui. Cu siguranță,\nurmărește ceva.” Intră, dar, în sufragerie, unde-i găsi pe amândoi, Stănică\nafecta o mare oboseală și cerea să guste ceva, ca să-și vină în fire.\n— Mi se pare c-o să pierd procesul! Asta o să fie!\n— Ce proces? Întrebă Costache.\n— Mai bine nu mă mai întreba, răspunse Stănică.\nApoi izbucni în culmea indignării. Un proces limpede, luminos, în care\nși un copil ar ști cui să dea dreptate, și totuși am să-l pierd. Îl pierd fiindcă\nașa e lumea și fiindcă n-am sfinți. Talentul, documentarea n-ajung. Trebuie\nsă intimidezi tribunalul, să-i arăți puterea politică! Domnule, vorbi Stănică\nlui Felix, te felicit c-ai făcut medicina. Aici tai, dai rețete, n-ai nevoie de\nnimeni.",
  "— Da' ce fel de proces? Insistă Costache, plin de curiozitate.\n— Domnule, se aruncă atunci Stănică asupra lui, uite cum stă chestia.\nCineva, persoană în vârstă și cu avere, fără rubedenii apropiate, crește un\ncopil fără să-l înfieze și-i lasă prin testament toată averea, neuitând să dea\ncâte o mică sumă la toate rudele îndepărtate, ca să nu fie nici o discuție. Mă\nrog, testamentul e în perfectă regulă. Eu te întreb: are, sau n-are dreptul un\nom să lase averea cui îi place?\n— Aaaare! Se bâlbâi moș Costache cu viu interes.\n— Ei, iacă aici te-nșeli! Bunul-simț spune că are, dar experiența te\ncontrazice. N-a apucat să moară bătrânul, și testamentul a fost atacat de o\nmulțime de indivizi care se dau drept rude de departe și care pretind că\nbătrânul nu era în deplinătatea facultăților mintale când a întocmit\ntestamentul. Mai mult! Au obținut pe loc suspendarea executării lui, așa că\ncopilul e pe drumuri. Eu l-am ajutat și i-am dat de mâncare, sperând să\ncâștige procesul. Dar nu merge!\n— Cum, se aprinse Costache, nu pot eu să las cui vreau averea mea?\n— Nu! Zise Stănică ostentativ de calm.\n— Asta e o pungășie! Se irită Costache.\n— Așa e, ai dreptate, așa se-ntâmplă cu cine n-are cap. Și bătrânul de\ncare-ți spun n-a avut minte, fiindcă nu m-a ascultat pe mine.\n— Și ce trebuia să facă după dumneata? Întrebă, aproape confidențial,\nmoș Costache.\n— Ce trebuia să facă? Eu îi dădeam acolo ceva din viață copilului, și\ngata! Nimeni nu-ți cere socoteală ce faci cu averea cât trăiești și n-ai\nfamilie.\n— Firește! Aprobă moș Costache.\n— Așa, ce s-a întâmplat? Partea adversă a cumpărat slugile și pe\ndoctorul curant și a smuls declarația că bătrânul dădea semne de alienație\nmintală cu mult înainte de facerea testamentului, că bătea servitoarele,\ngonea fără motiv rudele. Ba au adus și icoanele din casă, fiindcă bătrânul\navea multe de tot moștenite de la părinți, și au insinuat că era căzut la mania\nreligioasă și risipea banii cu acatistele.\n— Ticăloși! Spumegă moș Costache.\n— Au mers până acolo încât au declarat că bătrânul nu știa să scrie.\nPricepi, testamentul e olograf! Ei, bine, culmea ghinionului! Deși l-am\nvăzut eu cu ochii mei pe bătrân, când trăia, scriind, n-am putut să găsesc\nnici o dovadă. Toate lucrurile din casă i-au fost furate, ei scrisorile lui nu le-",
  "arată! Omul n-a fost funcționar, să știu de unde-l iau. Era negustor, venit de\nprin Macedonia. Câțiva cu care a avut legături n-au vrut să-mi spună nimic,\nde frică să nu fie aduși ca martori, ori fiind plătiți. Bătrânul nu prea scria, își\nfăcea afacerile mai mult pe cuvânt. Ei, învață-mă acum ce să fac.\n— Băiatul are dreptul lui, zise excitat Costache, are testamentul!\n— Are pe naiba! Se descurajă tactic Stănică. Nu face două parale, ai\nînțeles? Toată lumea declară că bătrânul nu știa să scrie, și eu n-am decât un\nsingur document: testamentul. Nu mai e nimic de făcut. Dă-mi testamentul\ncel mai grozav, și-i fac opoziție.\nStănică urmă pe această temă, obținând indignarea lui moș Costache,\nbău câteva țuici, gustă două-trei măsline, apoi deodată își aduse aminte că e\nașteptat de Aglae și se repezi la ușă. Din prag strigă lui moș Costache:\n— Să m-asculți pe mine! Să nu faci cât ăi trăi testament. Când o fi și-o\nfi, să mă chemi pe mine, să te-nvăț eu meșteșugurile noastre avocățești.\nDupă-amiază, plictisit, Felix se hotărî să meargă la Georgeta. Urcă\nscările și sună. Dar după ce făcu gestul, se căi și rămase încurcat. Ce rost\navea vizita lui, cum s-o îndreptățească? Își dădea bine seama că fata era un\nfel de curtezană, însă, judecând după luxul casei și după cartier, nu era\ndintre acelea la care să poți bate în ușă cu îndrăzneală. Ar fi voit să fugă pe\nscară înapoi, când ușa se întredeschise și Georgeta însăși scoase capul\nprudent:\n— A! Dumneata erai? Cum m-am speriat! Intră! Felix observă că fata\nera îmbrăcată foarte sumar, cu un peignoir aruncat la repezeală. Picioarele îi\nerau goale, și părul ciufulit. Georgeta lămuri că învoise servitoarea în oraș și\ncă dormise mult, din cauză că venise la ziuă acasă. Invitat într-un mic salon,\nFelix remarcă decența apartamentului, mobilat în întregime de același\ntapițer. Fata se bucura deci de o bună întreținere.\n— Știi, zise ea, încercând să-i pună mâna pe umăr, îmi pare foarte bine\nc-ai venit. Îmi vorbea tocmai Stănică de dumneata.\n— Da? Făcu Felix, încruntându-se.\nIntimidată, fata lăsă mâna în jos și lua o ținută protocolară.\n— Nu te-a vorbit de rău. Dimpotrivă, spunea că ai să devii cel mai mare\ndoctor, că de pe acum ești cunoscut la Paris, unde ai publicat o carte, sau\nașa ceva, că o să pleci în străinătate, trimis de Universitatea de aici.\nFelix recunoscu stilul bombastic al lui Stănică, totuși, după atâta\nindiferență, îi fu recunoscător de exagerare.",
  "— Mi-a mai spus el și alte lucruri! Râse Georgeta, așezându-se la\ncapătul opus al canapelei pe care stătu Felix.\n— Ce-a mai spus?\n— Mi-a mai spus că ești un mare cuceritor, că ai o iubită frumoasă,\nOtilia, pe care însă ai gonit-o fiindcă nu vrei să-ți strice cariera. De ce-ai\nfăcut asta?\nFelix se făcu roșu.\n— Ce ticălos! Dar nu e adevărat. N-am nici o iubită! E verișoara mea și\na plecat la moșie la… la un unchi.\n— Pascalopol, nu? L-am cunoscut odată. E un bărbat foarte elegant și\nsimpatic.\nFelix lăsă capul în jos, nedându-și seama dacă Georgeta îl ironizează sau\ncrede că Pascalopol îi e unchi, însă în sinea lui îl ocărî cu toată violența pe\nStănică…\n— N-am vrut să te supăr, zise Georgeta, văzându-l întunecat. Ți-am spus\nce mi-a spus și mie Stănică. Știu eu cât e de palavragiu.\nGeorgeta încercă din nou să se apropie de Felix. Îl prinse cu amândouă\nmâinile de reverurile hainei, îngrijată de netezimea lor, își revărsă părul pe\nsub nasul tânărului și-l întrebă confidențial:\n— Spune-mi drept, e frumoasă domnișoara Otilia, o iubești mult?\nFelix, neobișnuit cu astfel de confidențe, nu satisfăcu decât o parte a\nîntrebării:\n— E foarte frumoasă!\n— Am auzit de ea la Conservator, zise Georgeta. Știi că și eu am urmat\nvreo doi ani. De altfel, cânt, așa, la reuniuni mai mult sau mai puțin\nnocturne. Ce vrei să fac?\nGeorgeta dădu din umeri în chip de scuză, intenția ei vădită era de a se\napropia de Felix, de a-l dezgheța puțin, fiindcă nu se îndoia că venise cu\ngânduri mai mult sau mai puțin erotice.\n— Ce tânăr ești! Se miră ea și-l mângâie ușor pe obraz, dezvăluind în\nzâmbet un șirag de dinți de o strălucire de sidef.\nFelix își aminti de Otilia și avu brusc sentimentul unei mari culpe. Duse\ninstinctiv mâna înspre obraz ca spre a îndepărta mângâierea, ceea ce atinse\npuțin amorul propriu al Georgetei. Aceasta se osândi în gând de bănuiala că\nFelix venise cu intenții frivole, în vreme ce Felix însuși era nedumerit\nasupra atitudinii ce trebuia să ia. Fata îi plăcea, dar, cu toată purtarea ei\nliberă, era așa de distinsă în mișcări și vorbire, încât nu și-o putea închipui",
  "în ipostaza de curtezană. Ar fi vrut s-o cucerească, temându-se totuși să nu\nfie ridicol, fiindcă știa că Georgeta nu e altceva decât „o fată faină”, cum\nzisese Stănică. Amândoi erau încurcați de nesiguranță. Georgeta întrebă:\n— Așa ești de timid cu femeile întotdeauna? Totuși îmi placi, dar ai un\nnu știu ce care inspiră respect. Ai să fii un doctor impunător.\nGeorgeta râse, dar se simțea în chip serios intimidată. Își drese repede\npărul, își strânse peignoir-ul pe ea și căută în minte un subiect de convorbire\nmai convenabil. Negăsindu-l, se duse să-i aducă lui Felix dulceață. N-avea\ndeloc obiceiul acesta burghez de a primi invitați, dar acum crezu de datoria\nei să-i arate tânărului că e o fată mai cumsecade decât pare. Sparse din\nneîndemânare un pahar în sufragerie, pică masa cu dulceață și aruncă afară\ntot conținutul unei cutii a bufetului, ca să găsească un șervețel mulțumitor.\nÎși aruncă apoi în grabă o rochie pe ea și-și puse ciorapi fini de rețea. Când\nreapăru, Felix fu uimit de eleganța ei simplă. Rochia de catifea se încrețea\nca o ie, la gât, și strângea tot bustul ca o lamă răsucită. Georgeta i se păru de\no rară frumusețe și de o onestitate desăvârșită în privire. Era o Otilie\nplastică, mai placidă. Tenul, nefardat, era de o finețe superbă. Felix fu\ncuprins de un sentiment care-l făcu să vibreze. Îi plăcea mai mult prietenia\nfetelor decât a bărbaților și când întâlnea o fată frumoasă simțea nevoia\nconfidenței, a legăturilor simple, familiare. Lipsit de surori, căuta în orice\nfată o soră, de care apoi, cum era cazul cu Otilia, se îndrăgostea.\n— Ești foarte elegantă, dacă-mi îngădui să spun! Zise el cu mină\nserioasă.\n— Nu numai că-ți îngădui, dar îmi face plăcere, deși exagerezi. Știi,\ncând ai de-a face ca mine cu tot felul de secături care își închipuie că te dau\ngata debitându-ți complimente de fotograf, elogiul unui om serios ca\ndumneata încântă. Oh, de-ai ști ce plictisită sunt câteodată, ce descurajată!\nO altă Otilie i se păru lui Felix că i se destăinuie, deși comparația o\nsocotea jignitoare până la un punct, pentru cea dintâi. O întrebă cu\nfraternitate:\n— De ce ești descurajată? Poate iei lucrurile în tragic!\n— O, nu, deloc, crede-mă. Nu prea sunt cuminte, cred că-ți dai seama,\nsunt „o fată faină”, cum zice Stănică, dar să nu-ți închipui cine știe ce\ndespre mine. Sunt poate mai nevinovată ca atâtea fete așa-zise oneste.\nDesigur, Stănică ți-o fi spus comedii.\n— O, nu, nimic altceva decât că ești „o fata faină”!",
  "— Sunt, într-un anume înțeles. De ce aș fi ipocrită și aș juca comedie?\nAm un individ bătrân care mă întreține, un general, om de treabă în fond.\nNu e singurul meu păcat! Am mai făcut și poate am să mai fac, ca toate\nfemeile. Câteodată sunt silită chiar de iubitul general să-i fiu infidelă, spre a\nproba prietenilor săi marile mele calități. Dar nu sunt o… cum să-ți spun…\nO fată de moravuri ușoare… Oficial, sunt artistă. Crede-mă că sunt de o\ncastitate surprinzătoare, generalul fiind mai mult un ambițios și un unchi\ndecât un înflăcărat.\nFelix rămase mișcat de sinceritatea glumeață și plină de grație cu care\nGeorgeta își expunea cazul, roșind din când în când de ochii prea\npătrunzători ai tânărului. Acesta se crezu îndatorat să-i dea încurajări\nmorale:\n— De ce nu renunți la această existență, ai dreptul să iubești…\n— Oh, astea sunt idei romantice, pe care le am uneori, dar realitatea le\ncontrazice. Îmi place să fiu pozitivă. Generalul e inofensiv și plin de\nfidelitate. E discret și delicat. Cu el, lumea mă respectă, fiindcă generalul\nmi-a promis (nu-ți vine să râzi?) că mă ia în căsătorie. Fără el, aș fi asaltată\nde toți, solicitată să-mi ofer grațiile cu bani și fără bani. N-ar fi decât o\nscăpare: să mă fac cu adevărat artistă. Știi, artistele își pot îngădui luxul de\na fi puțin prostituate. Însă, vai, n-am talent. Am poate mai mult decât cutare\ndin colegele mele, dar prea puțin pentru aspirațiile mele. În toate eu vreau\nabsolutul. Prefer să rămân o protejată, fiindcă, îți mărturisesc, îmi place\nluxul. Acesta-i și motivul dezorientării mele. Oh, am și eu mica mea dramă.\nDar poate te plictisesc.\n— Nu, nu, zise Felix, sinceritatea dumitale mă face să te stimez și să te\niubesc.\nAceste vorbe stângace măguliră mult pe Georgeta, care strânse obrajii\nlui Felix în palmele ei de o netezime ce înfioră pe tânăr.\n— Ești drăguț de tot! J'en suis émue![1]\nFelix lăsă capul în jos, combătut de sentimente contrare. Apropierea\nGeorgetei îi procura o plăcere voluptoasă, deosebită de aceea a intimității cu\nOtilia, un sentiment de bărbăție, însă avea scrupulul de a nu trăda pe Otilia.\n— Drama mea e simplă, povesti Georgeta. Tata a rămas văduv și s-a\ncăsătorit din nou. Aveam oarecare stare. Mama mea vitregă era o femeie de\no mare eleganță și de o cochetărie abia ascunsă. Cred că asta l-a amețit pe\ntata, care s-a simțit încântat să fie văzut la braț cu o femeie așa de elegantă.\nAtrăgea atenția bărbaților numaidecât și-și făcea relații strălucite. Femeia",
  "aceasta m-a pervertit. M-a învățat de mică cu luxul, mă îmbrăca în mătăsuri,\nse servea de mine ca de o păpușă necesară apariției ei în lume. Mi se pare,\nașa am auzit, că fusese pe vremuri actriță. Avea pentru mine atenții nu de\nmamă, ci de mare croitoreasă. În liceu, înspăimântam pe profesoare prin\nlux. Rufăria fâșâia pe dedesubt și umpleam sala de miros de parfum scump.\nÎn special, o profesoară, fată bătrână, cu părul strâns într-un conci sărac pe\nvârful capului, era turbată de curiozitate. M-a pus într-o zi să mă dezbrac în\nfața fetelor, să vadă cum sunt îmbrăcată, și rezultatul a fost că toată clasa s-a\nstrâns în jurul meu. Eram într-o combinație cu broderie superbă. Mama mă\nlăsa să stau până la orele târzii când avea musafiri și începuse să-mi placă a\nfi curtată. Toți bărbații îmi sărutau mâna, pe care le-o întindeam din proprie\ninițiativă, și flirtam. Am ajuns acolo că pentru mine a nu avea o rochie\ncumsecade la începutul unui sezon e o nenorocire. Aș fi în stare să mă\nomor. Îmi place muzica, citesc, vorbesc franțuzește (mama m-a dus un an și\nla Paris) și am înclinație pentru studiu. Mi-ar fi plăcut, de pildă, să fiu\nstudentă la medicină. Dar aș înnebuni să stau prea multă vreme fără să ies,\nfără zgomot, lumină, mese fine. Nici noaptea nu pot să dorm. M-am dus la\nConservator, să studiez canto. N-am stat însă mult, fiindcă prea era serios.\nMuncă, muncă și iar muncă. Viața mondenă mi-a intrat în sânge ca un vițiu,\nși asta din cauza iubitei mele mame vitrege. Și totuși, cum mi-ar plăcea să\nam un bărbat, un copil, să fac și eu ceva folositor! Nu sunt frivolă din\nnaștere, nici stricată, am fost numai pervertită.\n— Nu exagerezi? Întrebă Felix, serios ca un medic. Te poți reeduca. Poți\niubi!\n— Nu cred. Mi s-a întâmplat un lucru prea teatral ca să nu devin cinică.\nNu-ți poți închipui măcar. Mama îl înșela pe bietul tata, începusem să\nobserv, căci eram mare, aveam șaisprezece-șaptesprezece ani. Tata se\nruinase cu cheltuielile ei nebune, și acum ea o ducea mai departe pe același\npicior, dar cu contribuția altora, începuse să mă vadă cu ochi răi, eram prea\nfrumoasă și-i făceam concurență – așa cel puțin credea ea. Nu-mi dădea\nbani pentru rochii, tatei nu mă-nduram să-i cer, și sufeream grozav. Atunci\nam luat o hotărâre eroică… Prin banalitatea ei. O, să nu-ți închipui că sunt o\nfille Elisa ca a lui Goncourt, de o speță mai subțire. Sunt o burgheză\nluxoasă, care visează să se mărite. Ei bine, am vrut să mă mărit. Am\ncunoscut un tânăr ofițer, cam anost, cam înfumurat, cum sunt mulți, dar care\natunci îmi plăcea. Mi s-a părut chiar că-l iubesc. L-am invitat acasă. Mama\nl-a primit entuziasmată, au început mesele până noaptea târziu. Logodnicul",
  "meu – așa se numea oficial – îmi dădea să beau vin, ciocnea cu mine\nBruderschaft, mă strângea de talie în fața tuturor, și într-o noapte, profitând\nde amețeala mea, a intrat la mine în odaie și, jurându-mi că mă iubește și că\nmă ia în căsătorie, că totul e o chestiune de formalități, a făcut ceea ce o fată\nprudentă nu îngăduie decât după nuntă. A doua zi, dezmeticită, am plâns,\nam mărturisit mamei, care a râs într-un mod foarte ciudat și, în sfârșit,\nstimatul logodnic a promis solemn tatei că mă ia de nevastă. Am făcut chiar\nverighete, trusou. Logodnicul se instalase aproape în casa noastră, din ce în\nce mai intim cu mama. Și știi ce s-a întâmplat? Mama a dat divorț de tata,\ncare, de supărare, s-a îmbolnăvit și a murit, și s-a măritat cu ofițerul meu,\niar eu, eu, ești medicinist, deci pot să-ți spun, eu am făcut un avort. De\natunci sunt „o fată faină”, greu de căpătat, aproape onestă, dar totuși mai\nmult sau mai puțin venală. Și totuși, curioasă moștenire, de la părinți se\nvede, aș vrea să mă mărit. L-aș lua pe general, dar e prea bătrân. Nu vreau\nsă rămân așa de curând văduvă.\nFelix rămase foarte impresionat de această autobiografie. Asemănarea\ndintre destinul Otiliei și al Georgetei îl izbi. În definitiv, și el se afla în\naceleași condiții. Erau, toți, copii care nu se bucuraseră de o familie\ncordială. Întinse mâna și o puse în semn de simpatie mută pe o mână a\nGeorgetei. Aceasta, recunoscătoare pentru gestul fratern, îl mângâie din nou\npe obraz, gest care aruncă în fundul sufletului lui Felix o ușoară\nnemulțumire. De ce oare, își zicea, fetele îl mângâie așa, ca pe un copil\nmic? Nu inspira el nici o încredere virilă?\n— Dar tu… Ah, iartă-mă… Dar dumneata ești tot cam așa, fără părinți.\nTe simți singur, nu? Și de Otilia am auzit că are tată vitreg. Spune-mi drept,\nce fel de fată e Otilia asta? Mi se pare că o iubești. Cum se poartă? La\nvârsta asta, voi, tinerii, jucați tot sufletul pe o carte. Trebuie să fii mai\nblazat.\n— Otilia e o fată admirabilă, o fată superioară, spuse Felix, căpătând\nîncredere și bucuros în fundul sufletului de a vorbi cu cineva despre\nproblema care-l chinuia îndeosebi. E o fată admirabilă, dar n-o înțeleg.\nȘi începu să-i spună toate îndoielile lui despre Otilia, relațiile cu\nPascalopol, plecarea la moșie, cu atâta aprindere confesională, încât o\nlacrimă gratuită, din exces de sensibilitate, se strânse într-un ochi, fără a fi\navut deloc impulsiunea de a plânge. Felix făcu gestul de a se freca la ochi și\nde a reacționa împotriva acestei false impresii, dar gestul fu atât de stângaci,",
  "încât ochii stimulați se umplură și mai mult de lacrimi. Georgeta crezu cu\ndinadinsul că Felix plânge.\n— O, ce copil ești, zise ea cu o alintare în glas, care făcea și mai\nsimpatică fața ei rotundă, de porțelan, ce copil ești! Dar nu trebuie să\nplângi! Poate și ea te iubește. Așa suntem noi, femeile, capricioase, bizare.\nEu o înțeleg foarte bine. S-a plictisit de atâtea mizerii, n-a voit să-ți tulbure\nviitorul. Și eu dacă aș fi în locul ei aș fi făcut la fel. Te-aș fi cruțat. Ești așa\nde tânăr! De ce să vezi toate lucrurile în negru?\nDeși nu plânsese, neputând să-și ascundă lacrimile venite din senin,\nFelix le lăsă să se rostogolească pe obraz. Aceste lacrimi fiziologice îi\ndeșteptară însă un sentiment adevărat de consolare și se simți mulțumit ca\nun copil mângâiat. De teamă ca lucrul să nu se mai repete, se ridică să\nplece.\n— Pleci? Zise Georgeta. Îmi pare rău că te-am întreținut cu fleacuri. Un\ntânăr nu vine la o „fată faină” ca să asculte astfel de confesiuni. Ești\nsimpatic, îți repet. Nu vreau să te seduc în paguba dragostei dumitale.\nStimez pe Otilia numai prin felul cum îmi vorbești despre ea.\n— Îți mulțumesc, zise Felix sărutându-i mâna îndelung.\n— Însă poți fi credincios unei femei, chiar făcându-i mici infidelități cu\no alta. E un fel de a o prețui prin comparație. Ți-am spus, sunt o fată\ncuminte până la un punct, dar nu sunt o sfântă. A păcătui cu un tânăr\nsimpatic este acum pentru mine, fără ipocrizie, singura distracție în viață. Îți\ndau voie să vii oricând ca să încerci să mă tragi pe calea pierzării.\nFelix înțelese îndemnul spiritual al fetei, dar o sfială grozavă îi paraliza\norice gest. Se simți stupid. Dorea din tot sufletul pe această fată simplă și\ngrațioasă și-și dădea seama că răceala lui era jignitoare pentru o femeie care\nmersese atât de departe. Luă amândouă mâinile Georgetei și le sărută și pe o\nparte, și pe alta. Se afla lângă ușa de la intrare. Georgeta zâmbi.\n— Ah, zise Georgeta, ești de o timiditate!\nȘi prinzându-i capul între mâini, îl sărută cu putere și prelung pe buze.\nFelix ieși amețit pe ușă, fericit și totdeodată înciudat de stângăcia lui, de\nsituația, deplorabilă pentru un bărbat, de a fi sedus de o femeie.",
  "XII\nPeste câteva zile, Felix primi o carte poștală ilustrată care-i făcu să-i\ntresară inima la-nceput, și-apoi îl cufundă în tristețe și mai mare. Pe o\nvedere de la Paris (eternul Turn Eiffel), recunoscu scrisul Otiliei. Fata îi\ntrimitea scurte salutări din Franța, unde nu spunea cu cine se află, întreba de\nmoș Costache și de el și-l ruga să-i scrie, dându-i un număr oarecare pe rue\nde la Michodiere. Lucrul acesta nu l-ar fi bănuit niciodată. Ce căuta Otilia la\nParis, mai ales cu cine? Fără îndoială, cu Pascalopol. Sufletul i se umplu de\namărăciune. Dacă Otilia s-ar fi dus la moșie, asta ar mai fi mers. Era un gest\nde plictiseală care se scuza, mai ales că moșia era un loc de delectare\nprimăvara. Dar la Paris, era altceva. Otilia petrecea, se bucura, dormea\npoate în aceeași cameră cu Pascalopol, trecea drept soția lui, dacă nu era,\nlegal sau nelegal. La Paris, Pascalopol înceta de a mai fi un simplu protector\npatern. Un om în vârstă, care duce minorele în străinătate, e un corupător.\nFelix îl urî. „Ce fată fără suflet, în orice caz, Otilia asta! Se gândi el. Pleacă\nde atâta vreme de acasă și nu scrie un rând lui moș Costache, pe care spune\ncă-l iubește.” Felix luă o fotografie a Otiliei și o privi îndelung. Ciudat,\nochii limpezi ai fetei dezmințeau proastele lui opinii. Cine știe dacă nu erau\nși alte motive la mijloc în această familie ciudată, pe care n-o cunoștea\nîndeajuns?! Moș Costache nu se purtase în așa chip încât să merite\nrecunoștința fetei. Felul cum îl tutela pe el, speculându-l, era o dovadă.\nRămânea însă excesul de intimitate cu Pascalopol. Mărturisi că nu înțelegea\nnimic și se simți descurajat. O iubise pe Otilia, dar purtarea ei nu-i dădea\nnici o speranță. Era zadarnic să se mai înșele.\nFelix comunică scrisoarea lui moș Costache, care o înregistră cu un\nrăgușit „Daaa?” lipsit de semnificație hotărâtă, părând mai degrabă mândru\nde aventura fetei, acesta spuse vestea Marinei, și Marina o trecu mai\ndeparte. Aurica chemă palidă pe Felix la portiță.\n— Domnule Felix, e adevărat că ai primit o scrisoare de la Otilia?\n— Da, îmi scrie de la Paris.\nAurica rămase cu gura căscată. Apoi fugi iute în casă și, vânătă la față,\nvorbi cu glasul sugrumat cu care se vestesc catastrofele:\n— Mamă, ai știut asta? Otilia e la Paris.\nAglae suferi și ea o scurtă convulsiune a mușchilor feței, dar nu-și\nschimbă poziția pe scaun. După puțin timp, rezumă numai într-un cuvânt\ntoată firea ei:",
  "— Scârbă!\n— Deșteaptă fată! Comentă Stănică știrea, când o află. Știu că se\ndescurcă-n viață!\n— Dumneata numești deșteptăciune, zise Aurica, să pleci fără rușine cu\nun bărbat în străinătate?\n— Da! Decretă Stănică. Numesc deșteaptă o femeie care sucește capul\nbărbaților. Ăsta e rostul femeii.\nAurica privi țintă în dușumea, pătrunsă de argument. Suferința feței sale\ndovedea că în fond era de aceeași părere.\nFelix, noros, se duse ca un om care vrea să se sinucidă la Georgeta și se\npurtă în așa chip, încât fata, inteligentă, înțelese tulburarea și dorința lui\nascunsă și-i ușură cu îndemânare manifestarea. Felix se bucură din plin de\ndarurile pe care i le putea oferi fata, dar, cu toată frumusețea excepțională a\nacesteia, îl uimi mai cu seamă simplitatea cinismului ei, grația firească cu\ncare putea să treacă de la gesturile cele mai îndrăznețe la convorbirea\nprietenească. Simți pentru ea recunoștință, dar înțelese totdeodată că numai\npe Otilia o iubea. Pentru Otilia avea o spaimă mistică și nu și-ar fi închipuit-\no niciodată în atitudini scabroase. Sufletul lui, capabil de exaltări, era puțin\njignit de indiferența blazată cu care se oferise Georgeta, de lipsa de\nimportanță pe care o dădea întâmplării. Ea îl privea cu simpatie și\ncuriozitate, îndepărtându-i de pe ochi o șuviță de păr, sărutându-l, însă cu\nacel aer de detașare profesională al femeilor care se amuză de orice nouă\ncucerire. Georgeta îl puse pe Felix pe programul ei:\n— Îmi placi foarte mult, îi zise, poți să vii când vrei să mă vezi, dar\nniciodată seara și nici sâmbăta. Nu trebuie să te întâlnești cu generalul meu.\nFelix ședea totuși încurcat, și Georgetei i se păru că ghicește motivul\nluptei lui interioare.\n— Te aleg ca pe un fel de logodnic simbolic. Vreau să cunosc și eu\ntulburările unei fete oneste. Să nu-mi faci nici un fel de cadou, că mă supăr.\nÎn schimb, uite, îți dau eu un ac de cravată, ca să nu mă uiți! Nu te teme!\nProprietarul lui a murit. Trebuie să știi că sunt relativ, o! Relativ, așa de\nonestă, încât poți fi într-adevăr mândru de cucerirea ta, și-ți dau voie să ți-o\ntrâmbițezi la lume, fiindcă generalul meu nu crede nimic. Nu fi prost,\nadăugă ea, sărutând încă o dată pe Felix, pe fața căruia plutea o ușoară\nincredulitate, dacă auzi pe câte un tip spunând că vine la mine, că sunt așa și\npe dincolo, să știi că se laudă. E paradoxal, dar așa e: nu sunt o… (Georgeta\nsuflă cuvântul în urechea lui Felix). Însă, te rog, să nu te îndrăgostești de",
  "mine, nu vreau să te am pe conștiință. Am gânduri nebune matrimoniale,\ndar nu mi-aș ierta să te stric. În definitiv, e mai bine să te porți cu mine cum\nte-ai purta cu o… (și îi suflă din nou cuvântul în ureche).\nLa plecare, Georgeta își aduse aminte de ceva:\n— Ascultă, zise, treci neapărat pe la Iorgu, la restaurant! Vrea să-ți\nvorbească urgent, nu știu ce. Fă-mi negreșit acest serviciu, fiindcă Iorgu e\nun om de care noi, „artistele”, avem nevoie.\nFelix ieși de la Georgeta mai optimist, cu o încredere în viață mai solidă.\nO mândrie virilă liniștită îi regulariza bătăile inimii. Georgeta era întâia\nfemeie pe care o cunoștea carnal, lucru pe care se străduise să-l ascundă\nGeorgetei însăși, din vanitate. Nu și-ar fi putut închipui că o cucerire poate\nfi atât de simplă, fiindcă nu se îndoia de sinceritatea Georgetei. Timiditatea\nde până acum i se vindecă aproape toată, dintr-o dată, și simți că cu altă\nfemeie ar ști să se poarte de-aci încolo cu alt tact. Lucru curios! Otilia îi\napăru din nou scuzabilă și se învinovăți de a fi avut bănuieli nedrepte\nasupră-i. Pascalopol era un om de un mare bun-simț și nu se putea ca el să fi\nfost așa de lipsit de respect față de moș Costache, încât să-i răpească fata ca\npe o întreținută oarecare. Își refăcu fața Otiliei, buclele ei, aruncate peste\nurechi cu ajutorul pieptenului, râsul ei și simți că nimic nu era comun între\nea și Georgeta, deși amândouă erau foarte inteligente și fine. Otilia era\nîndrăzneață, dar inocentă în toate vorbele ei, de o bruschețe de soră. Dacă ar\nfi avut-o din nou alături, ar fi îngenuncheat, și-ar fi pus capul în poalele ei,\ns-ar fi ferit să-i spună și cel mai neînsemnat cuvânt dubios. Otilia era de o\nștrengărie atât de castă, că îndoielile lui, acum vedea, erau ridicole. El\nînsuși observă acest lucru ciudat. În loc ca întâmplarea cu Georgeta să-i fi\ndeșteptat cinismul viril, să-l fi făcut mai pozitiv în plăceri, dimpotrivă, îi\nlimpezise spiritul, îl făcuse mai apt pentru dragoste. Se hotărî să scrie\nnumaidecât Otiliei. Luă o hârtie și așternu aceste cuvinte: „Dragă Otilia,\nPlecarea ta neașteptată, hoțească a zdruncinat în mine, la început, toate\ncredințele. Aveam o rațiune în viață și îmi îndeplineam datoria cu sfințenie\nfață de ea. Și tocmai tu m-ai înșelat, așa cel puțin mi s-a părut. Mă iubești\nsau nu mă iubești, mi-e frică sa te mai întreb, după cum mi-e frică să-ți cer\nsă-mi spui cu ce prilej ești la Paris și cum trebuie să te numesc eu de aci\nînainte. Însă cred iarăși în tine, și eu, din partea mea, mă voi ține de cuvânt,\nvoi face adică așa încât să te fi meritat, dacă tu ai avut vreodată de gând să-\nți arunci ochii asupra mea. Moș Costache e sănătos.\nFelix”",
  "Felix aruncă scrisoarea la cutie și se îndreptă spre restaurantul lui Iorgu.\nAcesta îl primi cu mare ceremonie. Frecându-și mâinile, îl vârî într-un fel\nde birou, îl întrebă dacă dorea să consume ceva și, la negațiunea timidă a lui\nFelix, comandă din proprie inițiativă siropuri, prăjituri, asigurându-l că sunt\nde cea mai bună calitate. Felix era curios să afle motivul chemării și nu\nizbutea să găsească o ipoteză oricât de puțin valabilă. Iorgu, cu multe\ngâfâituri și frecături de mâini și o dificultate ieșită din dorința de a vorbi\ndistins, își expuse cazul:\n— Domnule Felix, te-am chemat, și să mă ierți c-am îndrăznit, te-am\nchemat fiindcă știu ce om de treabă sunteți și sunteți și rudă cu domnul\nGiurgiuveanu. (Iorgu amesteca persoana a doua singulară cu a doua plurală,\ndupă impresiile momentului.) Domnule Felix, dacă ai vrea să-mi faci un\nserviciu, ți-aș mulțumi ca la un frate. Noi am vârât capital mare în afacerea\nasta și nu zic că nu merge, nu vreau să supăr pe Dumnezeu (Iorgu se închină\nsuperstițios), dar e negoț delicat, din orice se strică. Aici totul e să ai vad, să\nștie lumea de unde să te ia. Dacă mă mut, sunt un om pierdut. Domnul\nGiurgiuveanu e proprietarul localului, cum știi și dumneata, și nu pot să mă\nplâng. Am plătit cinstit și am rămas. Dar acum am aflat că unchiul dumitale\nvinde casele. Îmi vin samsari mereu. Dacă vine alt proprietar, ce mă fac eu?\nÎmi mărește chiria, asta nici vorbă, aș da și mai mult, deși ș-așa e greu. Dar\numblă concurența. E cineva care vrea să mă scoată de aici și să deschidă el\nrestaurant. Domnule Felix, nu te uita la noi că părem oameni cu stare, avem\nriscurile noastre. Uite, eu am copii mari, unul, să-mi trăiască, e ca\ndumneata, student la Drept, aș vrea să-l cunoști, ne face onoare mare. Eu\ntrebuie neapărat să stau aici. (Iorgu împreună mâinile și vorbi lui Felix în\nașa chip, încât se părea că tratează cu el.) Domnule Felix, cumpărăm noi\ncasa, dăm cât se cere, ne împrumutăm, în fine, facem ce facem, suntem\nnegustori români, cinstiți, dumneata ai auzit de Iorgu. De ce s-o ia altul,\ncând noi am lăsat atâția bani ca chirie?\n— Eu, se apără ușor Felix, am toată bunăvoința, însă moș Costache nu\nprea vorbește de astea cu mine.\n— Domnule Felix, urmă Iorgu, mai cu aprindere, nu-ți cer mare lucru.\nSă vezi cum stau lucrurile și te rog să nu te superi de ce-am să-ți spun. Eu\nam vorbit cu domnul Stănică de chestia asta, i-am dat și onorarii și mi-a\nfăgăduit marea cu sarea. Da nu mi-a adus nici un răspuns, mă tot poartă cu\nvorba. Un chelner de la mine mi-a spus că l-a văzut cu amicul care mă sapă\npe mine. Știi, să nu te superi, dar domnul Stănică e un om, cum să zic…",
  "— Nu mă supăr, protestă Felix, zâmbind, însă ce trebuie să fac?\nIorgu se înveseli.\n— Să-i vorbești domnului Giurgiuveanu, poate nu i-a spus nimic, așa\nbănuiesc eu, să-i spui că vreau eu să cumpăr, că dau cât cere, să mă cheme\nsă stăm de vorbă. Eu aș fi venit, dar n-am vrut să mă vază lumea, am crezut\nîn domnul Stănică.\nFelix făgădui, și Iorgu, în culmea satisfacției, se repezi să-i ofere fel de\nfel de lucruri, îi strecură în buzunar țigări exotice, bomboane.\n— Am să mă uit la dumneata ca la un tată, pardon, ca la un frate!\nLa colțul străzii, Stănică răsări ca din pământ.\n— Ha, ha, tipule, te-ai dezghețat bine, frecventezi localurile de\nperdițiune! Bravo, te felicit. Dar ce cauți la ora asta? Te-am văzut cu Iorgu.\nSpune-mi drept, ce-ți spunea? Ești tânăr încă, naiv, ăsta e vulpe bătrână, își\nface treburile cu dumneata. Spune-mi drept (Stănică îl privi pe Felix în\nochi), te sondează în chestia localului, ți-a spus ceva de contract, de vreo\nvânzare?\n— Nu! Minți Felix, devotat lui Iorgu, din instinct. Stănică se uită\nincredul.\n— Zău? Dar e în stare! Să nu te uiți la el. Ăsta e un pungaș care a făcut\nmilioane, pe spinarea mea, a dumitale, a cui vine să-și lase banii aici. Ce-ar\nvrea el? Să ia un local splendid pe nimic? Moș Costache nu vinde, mi-a\nspus mie, pe cuvântul meu de onoare. De ce să vândă? Să risipească averea?\nAr fi o dobitocie. Tot ce are lasă Otiliei, ascultă-mă pe mine. (Stănică\nzgâlțâi pe Felix de haină.) E în interesul dumitale. Ai s-o iei pe Otilia de\nnevastă, nu spune nu, doar nu vrei s-o iei goală. Nu fi prost! Interesul nostru\ne ca moș Costache să nu vândă nimic. Nici nu sufla vorbă bătrânului de\nasta, că se supără foc. Nu-i place să-i bați capul. Astea sunt escrocherii de-\nale lui Iorgu, care-și închipuie că ar putea să dea o lovitură, și cu câteva\nchirii să devină proprietar. Să vrea să facă asta moș Costache, și dumneata,\nca tânăr cinstit, viitor ginere, să-i spui: Nu, moșule.\nÎn timpul vorbirii, Stănică, zărind ceva în buzunarul lui Felix, vârâse\nmâna:\n— Ia te uită, pezevenghiul! El ți-a dat astea? Astea-s țigări de\ncontrabandă, eu i-am făcut afacerea.\nȘi Stănică vârî una în gură, lăsând pe celelalte în buzunarul lui Felix.\nApoi se răzgândi.\n— Parcă nu fumai!",
  "— Nu!\n— Atunci, dă-mi-le mie, nene, e păcat să te joci cu ele, ca copiii mici.\nFelix îl asigură că va fi discret și dădu să plece, dar Stănică îl ținu de\nhaină.\n— Stai, frate, unde fugi așa? Ai mai fost pe la Georgeta? Acel „mai”\nfamiliar dovedi lui Felix că Stănică era în curent cu vizitele lui la fată. Nu\nputu să mintă.\n— Am fost o dată, în treacăt!\nStănică îl strânse tare de haină, cu amândouă mâinile, confidențial.\n— Amice, sunt vinovat față de dumneata. Da, sunt vinovat! M-am purtat\nneleal. Eu ți-am făcut cunoștință cu Georgeta și te-am îndemnat, mă-\nnțelegi… Am făcut foarte rău. Am o răspundere cu dumneata. Te rog eu s-o\nocolești pe fata asta. Îți spun în interesul reputației dumitale, al fericirii\ndumitale! Ce știi cine e asta? Am știri rele de tot despre ea. Mi-a spus\ncineva lucruri grozave, că ar fi ieșit dintr-un șantan de la Brăila, șantan de\nmarinari. Azi să n-ai încredere în nimeni. Fata asta poate să-ți fie nefastă,\npoate să-ți transmită, pricepi… Ești băiat inteligent, ce naiba, viitor doctor.\nDumneata trebuie să te păstrezi ca un crin pentru Otilia. Las' că-ți găsesc eu\naltă fată, mai faină. Georgeta, îți spun între patru ochi, e o escroacă. Are un\ngeneral, pe care-l toacă…\nUitând imaginea lilială de la început a Otiliei, Stănică adăugă:\n— Fiindcă ai fost prost… Să fi fost eu în locul dumitale, azi Otilia era\nmetresa mea, și aș fi stat eu cu ea acolo frumos în brațe, în locul lui\nPascalopol.\nFelix fugi fără să mai asculte, deși Stănică îl strigă, desperat:\n— Stai, frate, am ceva să-ți mai spun.\nFelix comunică seara lui moș Costache dorința lui Iorgu, făcându-i\nacestuia un portret din cele mai măgulitoare, așa, din scrupul amical, deși\nnu-și făcea iluzii asupra prestigiului său pe lângă moș Costache. Bătrânul\nbulbucă ochii mari.\n— Ți-a spus el că cumpără? Auzi dumneata, și cât dă?\n— Dă cât ceri. Vrea să discutați!\n— Păi, nu mi-a trimis el vorbă prin Stănică zilele trecute, când l-am\nîntrebat, că nu e amator? Spunea că a cumpărat în altă parte.\n— Să știi că nu e adevărat. Domnul Iorgu l-a trimis pe Stănică la\ndumneata tocmai ca să te roage să-i vinzi casele, i-a dat și bani pentru asta.",
  "I-a dat și mai înainte două sute de franci de față cu mine, ca să-i prelungești\ncontractul.\nMoș Costache răguși brusc și ridică mâinile spre Felix, ca spre singurul\nvinovat.\n— Pungaș, ticălos, să nu-l mai văd în casa mea! I-am dat cinci franci,\nînțelegi! I-am dat cinci franci pentru trăsură, să mi-l aducă pe Iorgu aici, și-l\naștept de trei zile. Măgarul! Mă vinde dușmanilor! Hai acuma acolo! Să\nmergi cu mine acolo!\n— Unde?\n— La Iorgu!\nFelix primi cu bucurie propunerea, satisfăcut să îndatoreze pe acela în\ncare vedea un tată al Otiliei. Își puse alte haine, îndreptă cravata roasă a lui\nmoș Costache și ieșiră. Fiind cam departe, întrebă pe bătrân dacă nu vrea sa\nia un tramvai sau o trăsură, Dar moș Costache protestă:\n— Ești obosit? Pentru mine, nu! Mergem încet-încet.\nTot drumul, bătrânul bombăni, ocărând în surdină pe Stănică: pungaș,\nescroc etc. Ca să-i facă o plăcere lui Felix, găsi cu cale să cumpere de pe\ndrum un fișic cu alune americane, pe care le ronțăi aproape numai el. Sosiți\nîn fața restaurantului, moș Costache trimise pe Felix înainte, spre a preveni\npe patron. Felix se strecură cam stingherit printre mese, fiindcă începuse să\nse strângă lumea (erau orele zece), căutând din ochi pe Stănică, pe care-l\nbănuia la pândă. Îl dibui pe Iorgu, care, jubilând, se precipită spre ușă,\nurmărit de Felix, și găsi pe bătrân în marginea trotuarului, mâncând alune\namericane.\n— Coane Costache, te voi binecuvânta toată viața pe dumneata și pe\nnepotul dumitale!\nRestauratorul îi împinse într-un gang îngust și obscur și-i scoase, pe\nscări întortocheate și coridoare neașteptate, în birou. Dindărătul unei uși se\nauzi un râs asculți de femeie și scârțâitul apăsat al unor ghete. Era un\n„separeu”. Moș Costache rumega alune și pipăia pereții, lemnăria, clanțele,\nmulțumit de ele.\n— Am vârât o avere, coane, în reparații, îi zise Iorgu, ți-am îngrijit\nlocalul ca pe casa mea. Și acum s-o văd în mâinile dușmanilor?\nFelix, ajuns în birou, fu cuprins de un scrupul. I se păru că e o indiscreție\nsă asiste la dezbaterile celor doi, mai ales că-l vedea pe moș Costache cam\nstânjenit și-și zise chiar că nu-i de demnitatea lui să se amestece în astfel de\nlucruri. Îi era foame. Fugise acasă fără să mănânce, iar moș Costache îl",
  "luase prea repede. Domnul Iorgu, auzindu-i dorința, dădu ordine strașnice\nsă i se întindă într-un separeu masa și să i se ofere tot ce va pofti, în contul\nlui. Doi chelneri explicară lui Felix, cu răbdare și vădită simpatie, calitățile\ntuturor mâncărurilor, discutară între ei, se trimiseră, pe rând, unul pe altul la\nbucătărie și-l hrăniră pe tânăr cu ceea ce socotiră ei a fi cinstea casei,\nturnându-i, într-un batalion de pahare, felurite vinuri. Amețit, pătruns prin\ntot trupul de o senzație de bună stare, după acest chef de unul singur, Felix\nse gândi deodată la evenimentul de peste zi. Trăise azi o zi nouă în existența\nlui, cunoscuse plăcerile vieții. Fără să-și dea seama cum, se auzi întrebând:\n— Dar domnișoara Georgeta nu e aici?\nChelnerul se repezi pe ușă și se-ntoarse curând cu știrea că domnișoara\ntocmai venise și-și dregea coafura în odaia econoamei. Prin sufletul lui\nFelix trecură vanități de bărbat cu amante frumoase și cu avere. I se spuse\ncă domnișoara, auzind de el, trimisese vorbă că vine și ea, numaidecât.\nCeea ce se și întâmplă. Georgeta intră într-o rochie de satin negru, inundând\nodaia de parfumuri, iar chelnerul ieși discret pe ușă.\n— Tu, dragule, zise ea, dar ce s-a întâmplat? Tu începi să te strici? Vai,\nce de vinuri!\nGeorgeta luă capul lui Felix între palme și-l privi serios în ochi. Apoi\ngustă din unele vinuri.\n— Vinuri tari, observă ea. Ai să te-nveți rău! Eu credeam că tu dormi\nacum! Așa înveți tu carte? Să știi că nu te mai iubesc, dacă te apuci de\nchefuri. Mi-a spus mie ceva Stănică.\nFelix se cam supără de morală. Îl agasa aerul matern. Se simțea bărbat în\ntoată firea. Îi explică Georgetei că venise cu moș Costache pentru niște\ntreburi și că mâncase, pur și simplu.\n— Așa? Ei, atunci, iartă-mă. Știam eu că ești băiat cuminte. Înțelegi că\nnu pot să am iluzia unei logodnice cu un stâlp de șantane. Nu știi însă ce\nrude ai! Stănică al tău e o perlă. De-abia am scăpat de el. Cum ai plecat de\nla mine, a venit și mi-a făcut o morală strașnică. Întâi mi-a spus că te stric,\ncă el are răspunderi, că moș Costache te-a dat în paza lui. Apoi a întors\nfoaia, văzând că râd. Mi-a spus că tu ești un stricat, că ai sedus pe Otilia,\ncare din cauza ta și-a luat lumea în cap, și pe o cumnată a lui. Aurora,\nAurica, așa ceva, pe care n-ai mai vrut s-o iei de nevastă, în sfârșit, că de la\nIași te-a dat afară din școală pentru scandaluri amoroase. Înțelegi? Tu ai fi o\nvietate de apă, cum se zice în argoul nostru, care te dai numai la fete",
  "întreținute, ca să le toci banii. Otilia avea pe Pascalopol, iar eu pe general.\nCe zici?\nLui Felix i se făcu un vârtej în cap și se ridică, împleticindu-se, de pe\nscaun.\n— Domnișoară Georgeta, zise el, cu glasul tremurat de mânie, e\nadevărat că am dormit cu dumneata azi, dar eu te respect și te rog să mă\nrespecți, la rândul dumitale.\nGeorgeta îi puse repede mâna albă și plină de inele la gură:\n— Taci, pentru numele lui Dumnezeu, că te aude lumea! Uf! Ce emoții\nam! Sunt, în sfârșit, obiectul unor indignări romantice. Felix dragă, dar eu\nn-am vrut să te jignesc, eu nu cred nimic din toate astea, tu ești un băiat\ndelicios. Eu îți spun vorbele lui Stănică, așa, ca să cunoști lumea.\nGeorgeta puse un obraz al ei pe obrazul lui Felix și, cuprinzându-l cu\nmâna de mijloc, îl legănă, îngânându-l ca pe un copil:\n— Prost ce ești! Înțeleg de ce te iubea Otilia! Stănică e un tip rar, nu-l\nștiu eu? Acum i-a intrat în cap că trebuie să divorțeze de nevastă-sa și să se\nînsoare cu altă femeie, mai de lume. S-a oferit să mă ia de nevastă,\npropunându-mi să cer generalului să-mi facă o casă pe numele lui. Spune\nfel de fel de prostii: să mergem în Argentina, nu știu mai unde, în fine,\naiurează. M-aș mărita cu oricine, bineînțeles nu cu un băiat ca tine, să-i stric\nrosturile, cu oricine, îți zic, așa, de ochii lumii, chit că apoi voi da divorț.\nDar Stănică nu e serios, și apoi nu mi-aș ierta să fac să sufere o biată\nfemeie. Ticăloși sunt bărbații, canalii!\nGeorgeta stărui ca Felix să se ducă acasă, spre a nu fi pândit de Stănică,\nși, spre mai multă siguranță, îl duse în biroul lui Iorgu, unde moș Costache,\nfoarte mulțumit, mânca alune dintr-o farfurie plină vârf. Iorgu părea în\nculmea satisfacției și arunca lui Felix priviri recunoscătoare. Cei doi\nplecară, însoțiți până în ușa gangului de Iorgu, care-i sui într-o trăsură, dând\nordine birjarului cunoscut să-i ducă în contul lui.\n— V-ați învoit? Întrebă Felix.\n— Hâhî, mormăi Costache, ronțăind din alunele cu care-și umpluse\nbuzunarele. Apoi își dezvoltă gândul între două mestecări. „Dacă nu mai\nsunt legi în țara asta și nu poți să lași ce-i al tău cui poftești, vând mai bine.\nDau eu cui vreau, și dumnealor să ia vântul.”\nȘi bătrânul scuipă afară din trăsură o pieliță de alună și-și suflă apoi,\nzgomotos, nasul.",
  "„Poate că bătrânul, medită Felix când fu în pat, nu e chiar așa de rău\ncum îmi închipui. Avariția lui e mai mult o manie, dar o iubește pe Otilia și\nse gândește mereu la ea.”\nLuă un tratat, îl desfăcu și începu să citească, gândurile însă îi zburau\ndeparte. Ducea o existență cam agitată, puțin potrivită studiului. Prea multe\nsenzații tari încerca în vremea din urmă. Nu era un an de când picase aici\ndintr-un mediu provincial și monoton și cunoscuse dragostea spirituală și pe\ncea fizică, răutatea oamenilor, lăcomia, nepăsarea, invidia, ambiția. Era\nliber, și totuși neliniștit, lipsit de ocrotire. Se simțea mai degrabă singur pe\nlume, părăsit. Crezuse în Otilia, și Otilia îl trădase. Georgeta era „o fată\nfaină”. Ea însăși îl sfătuia să n-o ia în serios. De vreme ce nu avea nici o\nlegătură aici, ar fi putut în anul următor, când devenea major, să plece în\nFranța și să-și urmeze acolo studiile. Cu ce ar fi scos din casa din Iași ar fi\nputut trăi. Felix ridică din nou cartea în fața ochilor, când deodată auzi\nglasuri feminine, printre care i se păru că distinge pe cel al Marinei, apoi un\nzdupăit pe scări. Un pumn lovi violent în ușă.\n— Domnule Felix, domnule Felix, striga un glas subțire, în panică.\n— Cine e?\n— Sunt eu, Aurica. Moare tata! Vino, te rog, repede jos… Felix sări\nzăpăcit din pat, își aruncă o haină pe el și-ntredeschise puțin ușa. Zări pe\nAurica tremurând, cu un pardesiu aruncat peste cămașa de noapte.\n— Vino, te rog, că i-a venit rău, am trimis pe Marina după doctor!\nFelix începu să se-mbrace repede. Graba îl întârzia și mai rău. Pe când\nîși dibuia lucrurile, dădu de caietul lui Simion și-l deschise în treacăt. Era\nplin de cuvinte fără legătură între ele, cele mai multe din domeniul Bibliei,\nscrise caligrafic, regulat, însă cu mari tremurături. Părea caietul de exerciții\nla caligrafie al unui școlar. Întâmplarea îl indispuse. Când se gândi că mai\ntârziu, ca doctor, îl vor chema așa, în mijlocul nopții, cariera nu-i surâse\ndeloc. Își zise că se va dedica cu totul științei. Se dădu, în sfârșit, jos.\nCostache ieșise și el în cămașă, cu un surtuc deasupra și cu un fes de lână pe\ncap. Era comic, în toată puterea cuvântului, încât Felix nu putu să nu\nzâmbească. Fuma și scotea fumuri groase pe întuneric, care dădeau aerului\nluciri albe.\n— Du-te, zise moș Costache, du-te să vezi ce are bietul Simion!\nFelix trecu în curtea cealaltă, intră în casă, și-n sufragerie, unde se\nvedeau încă vestigiile nestrânse ale mesei de seară, dădu de Stănică, care",
  "fuma, întors cu spatele și ochind prin dulapuri. „Omul acesta, gândi Felix, e\ninevitabil.” Când îl zări, Stănică îi făcu cu ochiul și-i spuse în șoaptă:\n— E rău de tot, se curăță babalâcul. Apoplexie, cu siguranță. L-a lovit\ndamblaua. Am stat aici cu el la masă până pe la unsprezece, pe urmă a\nplecat și am auzit pe Aurica strigând că-i vine moșului rău.\nAglae apăru și ea, încruntată, părând mai mult mânioasă decât speriată.\n— Parcă și-a mai venit în fire, zise ea, l-am frecat cu oțet aromatic. A\nmâncat ca un bivol, asta e tot. Sunt moartă de oboseală. Omul ăsta o să mă\nbage în pământ. Și nu mai vine toanta aia de Marina cu doctorul! Trebuia să\nse ducă Titi. Nici nu știu cui seamănă băiatul ăsta, așa de nesimțitor e. Nici\nn-a vrut să se scoale! Doarme dus.\n— E chestie gravă, comentă Stănică, din plăcerea de a vorbi. La vârsta\nasta, pierderea de cunoștință ce poate să fie decât dambla? De trezit, se\ntrezește el, dar e de văzut cum. Poate i s-a paralizat un braț, un picior, astea\nsunt accidente clasice.\n— Ba să mă ferească Maica Domnului de așa pacoste. Decât așa, mai\nbine să-l ia Dumnezeu.\n— Îl ducem la spital.\nAglae privi pe Stănică în ochi, încruntat.\n— Că doar n-o să-l țin aici, unde sunt copii! Păcatele lui, el și le\ncunoaște.\nFelix se căi că venise. Se auziră de afară pași, și un bărbat cu barbișon,\nînalt, grav intră înăuntru, călăuzit de Marina. Era plictisit, cu privirea fără\ninteres, profesională, vădit contrariat că fusese sculat din somn.\n— Unde e pacientul? Întrebă el.\nAglae îl duse în dormitor, urmată de Stănică. Acesta făcu semn cu ochiul\nlui Felix, să intre și el. Marina închise convoiul, așezându-se în pragul ușii.\nDormitorul, spațios, semiobscur, avea între ferestre două paturi mari cu\ntăblii de nuc, cu voluminoase suluri de lemn. O lampă cu abajur strejuia pe\no noptieră. Olimpia ședea pe marginea unui pat și ținea mâna bolnavului\nîncă nevăzut. Aurica privea galbenă, spălată de dresuri, mai de departe. Un\nmiros pătrunzător de oțet aromatic se amesteca cu o duhoare neplăcută de\ndormitor închis. Doctorul făcu semn să se deschidă un geam și se așeză pe\nmarginea patului, pe locul părăsit de Olimpia, în vreme ce toți ceilalți, plini\nde curiozitate, făcuseră cerc în jurul patului. Acum, Simion se vedea\nrăsturnat pe spate, cu ciocul în sus, răsuflând încet. Pieptul, descoperit, îi\nlăsa afară o perie de tuleie, un picior gol, vânos ieșea din plapumă. Doctorul",
  "îl luă cu amândouă brațele și-l așeză bine pe pernă, îi desfăcu pleoapele și-i\nprivi ochii, apoi îi luă pulsul. În timp ce număra mintal, întrebă:\n— Cum i-a venit?\n— S-a sculat de la masă și s-a dus să se culce, și atunci a căzut jos. Eu\nnu l-am văzut. A mâncat prea mult. Mănâncă prea mult, domnule doctor.\nCineva mi-a spus că ar avea diabet.\nDoctorul nu dădu nici o importanță vorbelor Aglaei și-și pregăti o\nseringă.\n— I-ați făcut analizele?\n— S-a făcut, domnule doctor, sări Stănică.\nAglae întinse o hârtie, doctorul o examină mahmur, apoi zise aspru:\n— N-are nici un diabet.\nCând acul se înfipse în una din fesele concave ale lui Simion, acesta\ngemu puțin, apoi începu să miște capul și să privească pe doctor pe sub\ngene.\n— Cum te simți? Întrebă acesta. Simion îl scrută atent, dar nu răspunse.\n— Nu poți să vorbești? Strigă doctorul. Ia ridică-te. Simion se ridică\npuțin, zâmbi prostește, mișcă puțin buzele și tăcu.\n— Probabil afazie, vorbi doctorul, ca pentru el.\n— Ce este aia? Întrebă Aglae.\nDoctorul o privi cu dispreț și zise:\n— Și-a pierdut graiul, deocamdată, așa cred.\n— Cum așa? E grav? Întrebă Aglae, scandalizată și plictisită.\n— Depinde de cauză. Asta n-o putem ști acum. Să stea liniștit în pat și\nmai ales să-l păzească cineva, asta e esențial. Și să mă chemați.\nDoctorul ceru să se spele pe mâini, făcu operația cu răceală, aruncând pe\nsub pleoape ochiri în jurul lui, spre a vedea dacă i se aduce onorariul.\nStănică o luă de braț pe Aglae și o duse în odaia vecină:\n— Trebuie să-i plătești doctorului vizita de noapte. Dă-mi, că-i dau eu,\nun pol. De câte cinci, ca să pară mai mult.\n— Câât? Se indignă Aglae.\n— Doctor mare, motivă Stănică, nu primește mai puțin. Aglae scoase\nbanii, bodogănind:\n— L-a găsit acum să se-mbolnăvească, tocmai când sunt mai supărată cu\ncopiii ăștia.\nStănică îi luă banii din mână, fără s-o mai asculte, și ieși în întâmpinarea\ndoctorului, care se pregătea să plece. Îl luă ceremonios de braț și-l scoase pe",
  "ușă, într-un chip cam caraghios, căci gesticulația lui afectată contrasta cu\nafectarea cu care doctorul își păstra rigiditatea. Afară, Stănică strecură\ndoctorului onorariul în mână și se crezu dator, ca de obicei, să ia informații.\n— Domnule doctor, ne dăm seama foarte bine că e grav, dar suntem tari,\npacientul e în vârstă, de acum încolo ne așteptăm la orice. Spuneți-mi verde,\ntăiați în carne vie, doar sunt bărbat, ce Dumnezeu!\nDoctorul căută să scape de orice preciziune pășind repede spre poartă, în\nvreme ce vorbea, ceea ce jigni pe Stănică.\n— Este un ictus, cu atac afazic, așa mi se pare, în aparență foarte ușor.\nTocmai astea sunt primejdioase. Nu pot să mă pronunț până nu fac\nexamenul amănunțit al bolnavului. Poate să fie și altceva. Nu pot să\nanticipez. Trebuie să-l supravegheați, să vedem cât durează criza.\n— Atunci e grav, domnule doctor?\nDoctorul ridică din umeri și, înălțându-și gulerul hainei, fiindcă sufla un\nvânt subțire, porni fără să răspundă.\n„Pungași de doctori! Îți iau banii degeaba.”\nÎn fond, Stănică era impresionat, și o tremurătură îi străbătu tot trupul.\nVa să zică, Simion putea să moară. O duioșie nespusă îi trecu prin suflet, de\ncare fu, în același timp, mândru.\n„Ce canalii sunt oamenii! Gândi el. Aglae, soacră-mea, e o vrăjitoare, n-\nare inimă nici de un gram. Îi moare bărbatul, și se tocmește cu doctorul. Și e\nplină de bani. Iar Olimpia asta stă ca o dobitoacă, nu cere nimic, nu\ndescoperă nimic, o să moară toți, și n-o să-i rămână nici un ac. Mi-am legat\nviața de o insensibilă. Firește, moare ta-su, și Titi se leagănă. Ce idiot!”\nPână în casă, Stănică trecuse printr-un șir întreg de asociații, al căror\npunct de plecare îl uitase. Olimpia se pregătea să plece. La fel făcea și\nFelix. Simion adormise, și Aglae era de părere să-l „lase dracului în pace”\ncă n-are nimic. Indigestie!\n— Unde te duci? Întrebă Stănică pe Olimpia.\n— Acasă, unde să mă duc? Până când am să stau pe capul altora?\n— Tocmai acum, când e tată-tău bolnav? N-ai auzit că trebuie\nsupravegheat?\n— Are cine să-l supravegheze, n-avea grijă. E Aurica, e Titi. M-am\nplictisit să tot fiu pe drumuri. De altfel, și dumneata să faci bine să mai stai\npe acasă. Eu sunt femeie măritată, sau ce sunt?\n— Dragă Olimpia, se încercă Stănică să-și împace nevasta, care privea\nîn sus, marțial din cauza fălcilor prea pline, tu știi cum e un avocat, trebuie",
  "să alerge, să fie pretutindeni. Dacă n-avem și noi avere ca alții! Nu e așa,\ndomnule Felix?\n— Ce ai cu domnul Felix? Eu vorbesc cu tine. Am să-l rog pe domnul\nFelix, care te întâlnește mai des, să te pună sub observație, să-mi spună cu\nce femeie te întâlnești mereu, cine e Georgeta ceea de care tot aud.\n— Poftim! Se miră Stănică, privind pe Felix. Iată o femeie care nu\nînțelege situațiile. Eu sunt ca un doctor, înțelegi? Eu am contact cu toate\nclasele sociale. Dacă o artistă îmi cere concursul, pot să-i întorc spatele?\n— Ce artistă, ce artistă? Îi tăie Olimpia vorba. E o… Stănică se arătă\npudic și indignat:\n— Iubito, niciodată n-ai fost așa nervoasă. E de față domnul Felix, avem\nun caz nenorocit în familie, acum te-ai găsit să-mi faci scene? Ai și tu\ndreptate, vom discuta acasă.\nCei trei ajunseră în curtea casei lui moș Costache, fiindcă Stănică ținuse\nsă-l conducă pe Felix. În dreptul casei auziră un pârâit grozav și o șoaptă\ncavernoasă, care-i făcu să tresară:\n— Ei! Ce s-a întâmplat?\nEra moș Costache, care împinsese ușa gotică și întreba. Stănică intră\nnumaidecât înăuntru, gata să se sustragă reproșurilor Olimpiei.\n— Ce s-a întâmplat? I-a venit rău puțin, dar ce are, Dumnezeu știe!\n— Doctorul ce-a zis? Întrebă moș Costache.\n— Doctorul! Se supără Stănică. Un pungaș. Vine, te pipăie și spune că\nnu știe precis. Ți-ai ales meserie bună, amice! A spus că să vadă mai târziu.\nIcter, ictus, așa ceva.\n— Ictus, confirmă Felix.\n— Asta. Pentru asta cere douăzeci de lei. Îi dau proștii. I-am dat numai\nzece.\nStănică scoase din buzunar două piese de argint și le jucă puțin în mână,\napoi le vârî în buzunar.\n— Dă-le încoace! Zise Olimpia, avidă.\n— Lasă, acasă! Protestă Stănică.\nÎn sfârșit, cei doi plecară. Felix se întoarse în odaia lui și luă un tratat de\nPatologie generală, pe care îl avea de la tatăl său. Răsfoi prin el, în scopul\nde a găsi cazul lui Simion. Atacul afazic putea fi un aspect al unei simple\ncongestii cerebrale, dar putea fi și altceva. Acest altceva, Felix refuză să și-l\nînchipuie măcar. Era cu neputință. Un molâu ca Simion! Luă iar caietul\nbătrânului și privi cuvintele scrise în el. N-aveau nici o legătură logică între",
  "ele, totuși, un fir asociativ părea să le înlănțuie. Probabil că Simion făcuse\nexerciții de caligrafie, ca unul căruia îi plăceau lucrările manuale. Însă i-l\ndăduse ca o contribuție la binele omenirii. Greșise caietul, bătea câmpii?\nOtilia spusese despre Simion că fusese în tinerețe un om aventuros.\nFelix trebui să recunoască sincer că, dacă ceilalți n-ar fi afirmat că Simion\nse purta așa totdeauna, ar fi jurat că nu e în toate mințile. Această idee\nîncepu să-l preocupe. Se dădu repede jos din pat, cu picioarele goale, și\nscoase din dulapul lavoarului un morman de fascicole cu cursul de\npsihiatrie al profesorului care-l remarcase. Nu era obligat să urmeze acest\ncurs, totuși îl frecventase și-și cumpărase coalele litografiate. Începu sa\ncitească lecțiile din primăvară, tocmai acelea în care se aflau elementele pe\ncare le căuta, și o ipoteză începu să i se contureze. Avu satisfacții de\ndetectiv. Se culcă târziu după miezul nopții, răpus de emoțiile zilei, și se\ndeșteptă abia la prânz, când soarele era sus pe cer. Peste noapte visase că\nfăcuse cu Otilia ceea ce i se întâmplase cu Georgeta și fu profund mâhnit. I\nse părea că profanase o imagine sfântă. Se spălă ostentativ cu apă rece,\nîncercă să înăbușe toate emanațiile răutăcioase ale visului. Să meargă în\noraș, nu mai era vreme. Se dădu jos în curte, să se plimbe. Abia atunci își\naduse aminte de Simion.\n— Cum îi mai este bătrânului? Întrebă el pe Marina.\n— Eh, bătrânul! Zise aceasta, disprețuitoare. Ai mai văzut dumneata\ndrac mort? Uite-l, bătrânul se plimbă prin curte.\nFelix rămase înmărmurit. Aruncă ochii peste gard și într-adevăr zări pe\nSimion, care se plimba cu mâinile la spate și cu capul în pământ, foarte\nagitat. Crezu de cuviință să treacă dincolo, să se intereseze de sănătatea lui.\nSimion îl văzu și sări spre el cu agilități de felină.\n— Ai văzut? Zise el, s-a întâmplat o mare minune! Mort am fost și-am\nînviat.\n— Într-adevăr, observă Felix, ești foarte bine!\nÎn realitate, bătrânul, cu fața suptă și cu părul foarte albit, avea o privire\nfanatică, de-o fixitate supărătoare. Vorbele părură, totuși, tânărului\nrezonabile. Dar bătrânul continuă într-un chip cam sibilinic:\n— Am înviat din nou. Asta nu s-a mai întâmplat de o mie nouă sute zece\nani. Am să-ți spun o taină mare, ssst! Să nu ne-o omoare cineva, am să-ți\nspun o taină mare, anume cine sunt eu…\nFelix se prefăcu grăbit și dădu să intre în casă.",
  "— Să vii să-ți dau talanții! Îi strigă Simion de departe. Ideea că bătrânul\nnu e în toate mințile se înfipse în capul lui Felix. Pusese în seara trecută un\ndiagnostic și aștepta curios să vadă desfășurarea lucrurilor. Avea de gând, de\naltfel, să întrebe pe profesor. Aglae îi spuse nepăsătoare că Simion n-are\nnimic, că așa se maimuțărește el totdeauna. Când Felix căută să-i strecoare\nbănuiala că ceva e schimbat în felul lui de a fi și că ar fi trebuit totuși să se\ncheme doctorul, Aglae râse disprețuitor:\n— Dumneata nu-l cunoști pe Simion. Totdeauna a fost nițel scrântit.\nDacă m-aș lua după doctori! I-a venit rău, și atâta tot.\nTotuși purtarea lui Simion începu să pună pe Aglae pe gânduri. Simion\nîși examina hainele și le găsea prea scurte, dibuia prin toate dulapurile,\nscotea afară rufăria și hăinăria și se văita că dușmanii „omoară” hainele, le\nbat, le taie și le chinuie, persecutând astfel spiritul ascuns în ele.\n— Ești nebun, striga Aglae, eu nu știu ce-o să mă fac cu tine. Mi-ai pus\ntoată casa cu josu-n sus. Nu ți-a scurtat nimeni nici o haină, așa au fost ele.\n— Le chinuiți! Se căină Simion.\nAglae era în fond singura plictisită, fiindcă Aurica își reîncepuse\nturneele pe Calea Victoriei, iar Titi, placid, privea neînțelegător, legănându-\nse cu spatele rezemat de sobă și cu mâinile împreunate catolic. Când\nscandalul devenea mai mare, Aglae îl îndemna să se ducă în odaia lui, ca să\nfie liniștit. Simion pomenea mereu de duhul sfânt, de Isus, de persecutarea\nlui Dumnezeu în lume și alte de acestea, însă nu ducea niciodată divagația\npână acolo, încât să fie prins în delirare. Convorbirea obișnuită era normală,\nși toate actele vieții îndeplinite cu o relativă regularitate. Mânca vârtos și\ndormea tun. Felix își puse în cap să-l descoase, din interes psihologic.\nSimion fu încântat de convorbire.\n— De ce te vaieți mereu, întrebă el, cine te supără?\n— N-ai văzut, scurtează hainele, bat lucrurile Domnului. Când le bate pe\nele, pe mine mă bat!\n— Cum se poate să crezi dumneata una ca asta, că lucrurile neînsuflețite\nsuferă și-ți aduc dumitale vreo atingere?\nSimion îl privi pe Felix serios și ca și mirat că acesta îl socotea așa de\nneînțelept, ceea ce intimidă pe tânăr.\n— Ce-a zis Cristos apostolilor pe munte în Galileea? Iată, eu sunt cu voi,\nîn toată ziua, până la sfârșitul veacului, amin. De atunci, Cristos e răspândit\nîn toate, unde nu-l aștepți, dar lumea îl urmărește, și-l schingiuie, și-l\nrăstignește. Așa mă răstignește pe mine și hainele mele!",
  "Felix fu silit să recunoască o anume logică în panteismul extravagant al\nbătrânului. Cine știe? Era un maniac cu vechi teorii mistice. Îl ispiti mai\ndeparte:\n— Atunci dumneata faci parte din Dumnezeu? Simion păru nedumerit\nde subtilitate.\n— Eu sunt purtătorul cuvântului dumnezeiesc, Isus etern, care înviază\nmereu. Ieri am înviat. „E nebun, gândi Felix, nebun de legat.”\n— Acum înțeleg eu, zise el tare, ești Isus Cristos. Simion îl privi mirat,\njignit, ca un om care e luat peste picior. Felix, deconcertat, crezu că s-a\nînșelat și a făcut o gafă.\n— Drept cine mă iei, amice, he-he, ești șiret. Am fost Isus, toți am fost\nIsus, după ce duhul s-a răspândit din nou în lume. Dar, persecutat, a fugit de\npe pământ și nu se mai întoarce decât la judecata de apoi. Acum toate sunt\ngoale, moarte. Eu, hainele mele, iarba au rămas fără duh sfânt în ele.\nCurios. Extravaganța dialectică a lui Simion încântă spiritul lui Felix.\nDesigur, Simion bătea câmpii, dar parcă era o logică în vorbele lui.\nDumnezeu se revelase prin Isus, omenirea răstignise această ipostază a\ndivinității, prin sacrificiul Mântuitorului, acesta se risipise în lume, făcând\nsă participe toată făptura la divinitate, însă omenirea ignorase caracterul\ndivin al creației și izgonise cu totul spiritul din univers.\n— Deci crezi că redempțiunea a fost zadarnică? E interesant!\n— Ha? Exclamă uluit Simion, neînțelegând. Mi-au omorât hainele, îmi\nfură toate vorbele.\n„Hotărât, își zise Felix, e nebun.”",
  "XIII\nStănică se lăsase târât acasă de Olimpia, dar ciuda i se zugrăvea pe față.\nÎnsă era un om incapabil de a brutaliza pe cineva și chiar de a se împotrivi\nvoinței cuiva. Din această pricină, se credea bun la suflet, și era într-adevăr,\natâta vreme cât îl stăpânea sentimentul. Din păcate, sufletul lui era labil și\ncuprins de o dorință vie de schimbare și avuție. Pe Olimpia o înconjura cu\ncele mai mari atenții. Îi dedica o dragoste eternă, pentru ca apoi să se\nplictisească și să viseze o altă femeie, mai isteață, înduioșându-se totuși\nasupra sorții Olimpiei, după eventual un divorț, și făgăduindu-și de-a face o\ndespărțire de o noblețe nemaipomenită, așa încât „întâia lui mare dragoste”\nsă nu sufere nimic, și amândoi să rămână prieteni. Bineînțeles, aceste\nmeditații Stănică nu le făcea în fața Olimpiei, și unele ușoare insinuări se\nizbiră de neînțelegerea încăpățânată a femeii. Stănică se socoti atunci un\nmartir neînțeles.\n— Iubita mea, zise el pe drum, înconjurând mijlocul Olimpiei, știu, sunt\nun distrat, te neglijez. Spune-mi verde în față, osândește-mă, iubirea mea.\n— Dragă, obiectă Olimpia cam acru, sunt măritată, avem o casă, de bine\nde rău, eu înțeleg să stau la casa mea. Mă ții mereu pe drumuri, toată ziua la\nmama. Ce vrei, în definitiv?\nStănică deveni deodată misterios și diplomat.\n— Iubirea mea, așa e dacă nu stai de vorbă cu mine. Eu îți apăr\ninteresele tale, mă zbat pentru ele. Stau acolo ca să observ, ca să iau măsuri.\n— Ce măsuri să iei? Tata ți-a dat casa și niște bani, asta e totul, și nimic\nmai mult. Mama e și mai încăpățânată decât el. Ea are în cap pe Titi și pe\nAurica, și nu mai poți scoate nimic de la ea.\n— Da, da, oamenii nu sunt eterni, știi, nu vreau să te mâhnesc, ipoteza e\nîndepărtată, într-o zi o să moară și ea. Eu vreau s-o învăț să-și facă bine\ninteresele, să-și consolideze averea, la care, într-o zi, poate să ai și tu parte.\n— Lasă, că mama știe să-și facă mai bine interesele decât crezi. Și apoi,\nești avocat, știi asta. S-a făcut act dotal, acum nu mai am nici un drept.\n— Nu mă înțelegi. E moș Costache, care posedă avere și n-are\ndeocamdată nici un moștenitor legal, afară de voi. Acolo ai dreptul, indirect,\nfirește.\nOlimpia păru interesată, dar văzu lucrurile în negru.\n— E la mijloc nebuna aia de Otilia, nu cred eu că moșu are s-o lase așa,\npe drumuri.",
  "— Dar eu ce fac? Zise cu aer jignit Stănică. Eu observ, trag ițele.\n— Mai bine ți-ai vedea de afacerile tale. M-am plictisit să atârn de ușa\naltuia.\nStănică și Olimpia ajunseră și intraseră în casa lor, și Olimpia își\naruncase blana de vulpe pe marginea unui scaun și se dezbrăca, obosită.\nDormitorul arăta un interior improvizat și neglijat, de oameni care nu fac\ngospodărie. Nici o mobilă nu se potrivea cu alta. Olimpia își scosese și\nrochia și, rămasă în jupon, își înnoda părul în jurul capului. Pieptul și\nspatele rămăsese goale, viguroase. Stănică, într-un elan de sentimentalism,\nveni tiptil și o sărută apăsat pe umăr.\n— Ah, protestă Olimpia, lasă-mă, sunt foarte obosită. Stănică, contrariat,\ndădu altă ieșire sentimentelor lui.\n— Olimpia, comoara mea, poate nu mă mai iubești. (Olimpia își aruncă\nghetele din picioare, după ce desfăcuse nasturii cu un ac de cap.) E perfect\nexplicabil. Ce sunt eu? Un nimic, un ratat! Ce ți-am adus eu? Nimic.\nTinerețea ta, frumusețea ta meritau omagii mai mari. Dar mă sacrific. Mă\ndau îndărăt din fața viitorului tău, ca și când n-aș fi fost (Olimpia se întinse\npe spate și căscă). Spune-mi un cuvânt și ești liberă. Îți rămân un sclav\nveșnic recunoscător, fiindcă, orice ai zice, tu ai fost întâia mea mare\ndragoste și vei fi unica. (Olimpia puse picior peste picior pe deasupra\nplapumei, privind în gol peste tăblia patului.) A, sau poate nu vrei\ndespărțirea, de ochii lumii, nu mă disprețuiești până acolo încât să nu mă\nsuferi în fața ochilor tăi. Dar poți și așa să fii fericită. Poate iubești pe\ncineva, spune-mi ca unui frate…\n— Ce? Zise aspru Olimpia, privindu-l fix. Stănică se fâstâci puțin.\n— Zic, poate iubești pe cineva, aspiri, mă rog, la altcineva, s-au mai\nvăzut cazuri. Eu sunt om inteligent, suntem oameni moderni, amândoi. Ne\ncăutăm fiecare fericirea care ni se potrivește, fără să o stricăm pe asta de\nazi. Eu sunt un om preocupat, inapt pentru tine. Îți redau libertatea. Ne\nîntâlnim, stăm la aceeași masă, ieșim în lume, nimeni nu știe nimic, cine ce-\nare cu noi. E sănătos, e inteligent.\n— Cum adică, întrebă rar și ironic Olimpia, eu îmi iau un amant, tu îți\niei o amantă și ne facem casa loc de întâlnire?\n— Exagerezi. N-am vrut să spun asta. Ești în drept să iubești\nfrumusețea, luxul, pe care eu nu ți le pot da.\n— Și să-mi iau atunci un amant, care să-mi facă lux, și tu să trăiești de\npe urma lui, nu?",
  "— Olimpio, frumusețea mea, făcu Stănică, urcându-se în pat, mă atingi\nîn adâncul sufletului. Sunt legat de tine pentru vecie, uniunea noastră va fi\npildă de constanță și lealitate. Lasă-mă să muncesc pentru tine, să-ți fac un\naltar demn de frumusețea ta. Ai să vezi tu cine e Stănică!\n— Suflă-n lampă, ordonă Olimpia.\nStănică oftă și se execută. Gândul lui mergea departe de vorbe. Se\ngândea la Otilia și se învinovățea că nu știuse cum s-o ia, medita la\nGeorgeta. S-o ia de nevastă pe aceasta din urmă nu era o afacere,\ndeocamdată. I-ar fi stricat relațiile. Mult mai bine ar fi fost s-o mărite cu\ngeneralul său, măcar de formă, cu altul, ca apoi s-o lanseze el. Ideea asta i\nse înfipse în minte. Georgeta măritată și apoi văduvă era o perlă. Trebuia\ndistrusă odată situația aceea incertă de artistă. Stănică se întoarse cu spatele\nla Olimpia, care făcuse la fel, se înfășură bine în plapumă și adormi aproape\nnumaidecât.\nCând peste câtăva vreme Felix se duse din nou la Georgeta, află lucruri\nneașteptate.\n— Uite, vezi ăsta, făcu Georgeta, arătându-i un portret al ei în creion,\ncam chinuit, plat, dar corect, academic, ghici, cine mi l-a făcut?\nFelix nu putu să ghicească, fiindcă acea ușoară intuiție de ordin stilistic\nîi era împiedicată de raționament.\n— Domnul Titi Tulea, simpaticul dumitale văr sau așa ceva.\n— Dar de unde-l cunoști?\n— Ah, nu știi, zise Georgeta, e o poveste întreagă. Mi l-a adus aici tam-\nnesam Stănică. Nu și nu, să-mi facă portretul. E un molâu, care te privește\nfix și înghite mereu, de te-apucă capul. A venit nu știu de câte ori, săracul,\npână a terminat drăcia asta. Nici nu seamănă! Ce, așa bătrână sunt eu?\nÎncepuse să mă cam îndese muțește, să mă apuce de mână. Am râs grozav.\nN-aș dormi cu ursul ăsta în casă, să mă tai. Dar pare de treabă, săracul, ce\nzici?\n— Da! Confirmă Felix.\n— Și e de familie bună, nu?\n— Sigur!\n— În sfârșit, nu mă interesează! Numai, nu știu cum să scap de el. Mă\njenez să-l bruschez, mi-e milă chiar, mă privește cu niște ochi! Doamne,\nsunt o fată bună!\n— Și ce vrea? Întrebă Felix, cu un început de egoism.",
  "— Ce vrea? Dumnezeu știe. Îmi închipui eu ce-ar vrea el, dar asta nu se\npoate. Fii pe pace.\nDe fapt, Titi își pierduse iarăși liniștea. Suna în fiecare zi aproape la ușa\nGeorgetei, sub un pretext oarecare, ședea pe scaun zâmbind prostește, fără\nsă-i spună nimic, încerca s-o tragă de mână. Îi aducea desene înrămate și i\nle bătea în perete. Georgeta, fată cu gust, le scotea numaidecât, dar se\nrepezea să le pună la loc când îl auzea venind. Chestiunea devenea cam\nplictisitoare. Georgeta se hotărî să-l roage pe Stănică să pună odată capăt\njocului. Stănică, auzind asta, sări în sus.\n— Ești o nerecunoscătoare, nu-ți dai seama că eu îți vreau binele, cu\nsacrificiul fericirii mele, fiindcă idealul vieții mele ar fi să fii nevasta mea.\nȘtii tu cum te iubește băiatul ăsta? Nebunește. O să-mi spui: e așa și pe\ndincolo, bleg (recunosc), nu frumos, nu deștept. De acord. Ăsta e tocmai\nomul care-ți trebuie. Generalul nu te ia de nevastă, că nu-l lasă rudele. Îl\npun sub interdicție. Mai multe scoți de la el așa. Cât ai câștiga să fii\nmăritată! Madam Tulea. Admirabil. Băiatul ăsta? Numaidecât te ia de\nnevastă. Îți garantez eu consimțământul rudelor. Faci nuntă în regulă, intri\nîn rândul oamenilor, și pe urmă, dacă nu-ți place, îl lași în plata lui\nDumnezeu.\n— Cum o să fac una ca asta? Am scrupule. Nu-s așa infernală. Dacă m-\naș mărita, înțeleg să rămân măritată, bineînțeles, cu condiția să nu-mi facă\nviața prea austeră.\n— Păi, tocmai asta e. Titi e un băiat de zahăr, un om nul, artist, trece\nprin lume orbește. Lasă-mă pe mine să te pilotez. Ai să mă binecuvântezi.\nGeorgeta își bătea joc în fond de Titi, dar omul i se părea blând, de\ntreabă. Ideea de a se mărita o înflăcără subit. Făcu generalului câteva aluzii\nglumețe la posibilitatea de a se mărita cu el, dar acesta o luă galant de\nbărbie și-i spuse:\n— Meriți mai mult decât un reformat ca mine.\nPoate că Stănică avea dreptate. Măritându-se, intra în altă lume. Putea\napoi să divorțeze, dacă nu se înțelegeau, cu consimțământul chiar al lui Titi.\nCu această fantezie în cap, primi pe Titi mai afabil. Acesta, știind pe\ndinafară lecția învățată în cealaltă scurtă căsnicie, declară solemn că dorește\nsă-i dea numele.\n— Cum? Întrebă amuzată Georgeta. Titi repetă în sudori.\n— Dar părinții dumitale ce zic?",
  "Acum Titi, sigur pe bunăvoința Aglaei, își propuse să nu mai facă\nlucrurile în taină.\n— Părinții mei aprobă. Însă trebuie să te vadă. Georgeta râse. Inteligența\nîi spunea că face prostii, un sentiment ciudat îi dădea brânci în această\ncombinație falsă. Se lăsă dusă într-o bună zi de Stănică și Titi la Aglae.\nFelix nu știa absolut nimic. Simion o primi cu mâinile deschise și-i zise\napostolic:\n— Fii binevenită pe muntele Olivierilor!\nFata, surprinsă, întrebă din ochi pe Stănică, dar acesta o trase înainte.\nAglae o privi de la cap până la picioare cu o atenție ostentativă, ca spre a nu\nse păcăli, în schimb Aurica fu entuziasmată:\n— Vai, zise ea, ce frumoasă sunteți, domnișoară. Mamă, o să fie\nfericirea lui Titi.\nAglae o cercetă, o întrebă de toate, îi făcu aluzii clare la necesitatea ca\nnora ei să fie o fată de treabă, nu o dezmățată, iscodi de are zestre. Stănică\nfăcu minuni de prezență de spirit, mințind, luând vorba din gura Georgetei,\nînflorind: generalul deveni „unchiul general”, șantanul, „teatru”. Georgeta\nera un fenomen de cumințenie, o artistă extraordinară, care împreună cu Titi\nar fi dat familia tipică de artiști. Georgeta se căi că venise, după atâta\ninterogatoriu, deși o ciudată mulțumire o cuprindea să se vadă luată în\nserios, îmbrățișată într-o familie, sărutată pe obraz. Juca o piesă inedită. Titi\nzise cu posomorârea aceea care era prevestirea unei încăpățânări de bou și\npe care Aglae o cunoștea așa de bine:\n— Mamă, eu vreau s-o iau pe domnișoara Georgeta.\n— Dragă, zise Aglae, nu eu mă mărit, el se însoară. Îi placi, treaba lui.\nSă fiți fericiți, asta e esențialul. Nu întreb cine ești și de unde vii.\nEra în indiferența ei un ac care atinse pe Georgeta, hotărâtă tocmai prin\nasta să facă tot ce-i sta în putință să scape de condiția ei dintâi. După\naceastă întrevedere, Stănică întreținu flacăra în amândouă părțile. Georgeta,\nzicea el într-o parte, are trusou, ceva parale (ceea ce era adevărat) și pe\ngeneralul protector. Titi, spunea el dincoace, va avea casă de locuit și va\nprimi și el o sumă de bani, ceea ce iarăși era adevărat. Aglae se obișnui atât\nde mult cu ideea, încât, deși aflase, nu se știe cum, ceva de Georgeta, fu\ncâștigată cauzei. Era mândră că va avea „artistă, în familie. Titi era un băiat\ncuminte, care asculta pe mama. La cea mai mică insinuație despre\nonestitatea Georgetei, răspundea înțepată:",
  "— Mai bine așa, fată care a iubit și a schimbat și s-a potolit acum și ține\nla casă, decât stricate de astea cu mască de mironosițe. Mie-mi place. Eu n-\no învinovățesc pe ea, ci pe bărbații care se țin de capul fetelor frumoase.\n— Mamă, aprobă Aurica extaziată, frumoasă e! De ce nu m-am născut și\neu așa?\nEra decisă să ia lecții de frivolitate de la Georgeta. Astfel, în vreme ce\nGeorgeta era îmbiată de viața casnică, familia Tulea glorifica pe\ndemimondene.\nÎn cele din urmă, Felix află combinația din chiar gura lui Stănică.\n— Titi al dumitale, îi spuse acesta, dă o lovitură. O ia de nevastă pe\nGeorgeta. Fată faină!\nLui Felix i se făcu negură înaintea ochilor și se-ntrebă singur de ce. În\ndefinitiv, nu iubea pe Georgeta și n-avea cu ea decât legături care nu-i\nobligă pe niciunul la nimic. În lipsa Otiliei, însă, pusese în Georgeta ceva\ndin puterea lui de prietenie pentru femei. I se păru odios ca o fată\ninteligentă, fie și ușoară ca Georgeta, să arunce ochii asupra lui Titi. Era ca\nși când ar fi stabilit o comparație între Titi și el. Felix se simți umilit, înșelat\ndin nou în sentimentele lui față de femei. Se scrută bine și-și mărturisi că-i\nera ciudă pe Titi, că era gelos și invidios. Își zise la început că era cuminte\nsă nu se amestece în chestiunea aceasta. Dar apoi, reprezentându-și noua\nsituație, văzu că e mai grea. N-ar fi putut da niciodată ochii cu Titi și ceilalți\nfără a avea un sentiment de complicitate. Georgeta fusese amanta lui și fără\nîndoială că ar fi continuat să fie și mai departe, fiindcă nu și-o putea\nînchipui pe fată făcând acum pe austera. Căsătoria îi apăru din toate\npunctele de vedere absurdă, și necazul lui viril își găsi numaidecât un aliat\nîn obligația de a deschide ochii Georgetei. După ce o învinovăți pe fată de\ndiscreție culpabilă (aceasta se apără spunând că nu era nimic sigur, numai\nvorbe de-ale lui Stănică), o întrebă:\n— Știi bine care e situația lui Titi, ce fel de om e?\n— Nu! Îmi închipui că nu e criminal. Mă sperii.\n— Titi a mai fost căsătorit.\nGeorgeta rămase cu gura căscată. Combinația lui Stănică, în aparență în\nfavoarea sa, apărea acum ca o manoperă de a căpătui un june bleg, care sta\npe capul părinților.\n— Auzi dumneata! Spune-mi tot, Felix.\nFelix îi povesti fără exagerări, dar cu o răceală ironică intenționată, toată\nistoria lui Titi. Căsătoria cu Ana, încăpățânările sale, maniile (printre care",
  "nu uită legănatul), supunerea la instrucțiile Aglaei, convingerea lui că\nSimion era nebun și că un factor ereditar apăsa și asupra lui Titi. Toată\nfantezia matrimonială a Georgetei, care se ținea numai de o vanitate de fată\ncu viață neregulată, se spulberă. Georgeta începu să râdă cu lacrimi.\n— Felix, zise ea, orice om are un gărgăune. Eu, Georgeta, fată cu\nlibertate de gândire și capabilă să sucesc capul la trei generali deodată,\nmăritată cu un desenator? Dar e absurd. Felix, ești prietenul meu. Pe Stănică\nam să-l dau afară.\nÎnsă nu-l dădu, atât de nevinovat părea la față când intră pe ușă chiar în\nacea zi. Mirosise parcă în aer schimbarea.\n— Ascultă, Stănică, tot mai susții să mă mărit cu ursul tău?\n— Eu? Cum desconsiderați bunele mele sentimente! Mă uitam la tine și\nla Felix. Ce tinerețe și frumusețe! Vă invidiez. Iubiți-vă, bucurați-vă de\nviață, dați-le dracului de prejudecăți. Știi de ce-am venit? Am venit să te\nîntreb frățește, vrei cu dinadinsul să-l iei pe Titi? Ei s-au prins, o iau în\nserios. Eu am făcut o glumă, acolo, dar sunt dator să te previu. Titi ăsta nu e\ncum îl vezi, e ca un catâr. Soacră-mea, nici ea nu e sfântă. E o onoare pentru\nmine să-mi fii cumnată, întâi de toate însă vreau să-ți fiu un prieten. Nu e\nașa, domnule Felix?\n— Uite ce e, amice, zise Georgeta, întoarce-o cum vrei, că nu te mai\nascult. Spune-i pretendentului că eu nu mă mărit, iar soacrei că sunt o…\nFelix îi făcu un gest de reproș din ochi. Găsea că face abuz de cinism.\nStănică zise:\n— Așa îmi consum eu sufletul, din bunătate. Intențiile mele sunt oneste,\ndar poți greși și face răul, căpătându-ți dușmani.\nStănică se plimbă de câteva ori prin casă, ridică capacele la câteva cutii-\nbibelouri, privi pe fereastră, apoi, negăsind nimic de spus, zise bună ziua și\nplecă. În ușă se întoarse însă brusc:\n— Dă-mi douăzeci de lei, zise Georgetei, ca să te vadă Dumnezeu.\nGeorgeta luă un napoleon dintr-o cutie și i-l aruncă. Stănică îl prinse din\nzbor.\n— Am sufletul ușurat, încheie el, ieșind pe ușă. Azi am făcut o faptă\nbună!\nÎn acea seară, Georgeta pretinse ca Felix să rămână la ea. Rămase, dar\nsatisfacția bărbătească îi fu alterată de un sentiment lăuntric că a devenit o\nsecătură. În pat, Georgeta îl stimulă mereu să vorbească despre el. Voia să\nștie intențiile lui, planurile de viitor. Aceste întrebări, cam asemănătoare cu",
  "acele ale Otiliei, îi aduse aminte că trădează o imagine scumpă. Încercă să\nuite, vorbind Georgetei despre năzuințele lui. Îi spuse că voia să ajungă un\ndoctor mare, om de știință, că universitatea avea să-i fie un mijloc de a\nputea lucra. Voia să descopere ceva, să dezlege o enigmă științifică, să\ncontribuie la progresul medicinei. Îi vorbi înflăcărat de datoria generației lui\nde a face o muncă constructivă, de tristețea în care se află când vede că\nnumele românesc nu răsună nicăieri în cultura universală. Era capabil de\nsforțări supraomenești.\nGeorgeta îi ținea mâna pe umăr, încântată că un bărbat o crede, în sfârșit,\naptă de convorbiri serioase. Era o fată destul de sprintenă la minte și cu\nmulte lecturi, de un caracter, însă, vag literar și artistic, în limba franceză.\nAvea replica promptă, și generalului îi plăcea să stea de vorbă cu ea. Dar nu\nieșea din frivolități.\n— Entuziasmul tău îmi place, zise Georgeta. În viață însă mai sunt și\nalte bucurii. Mai târziu are să ți se urască de atâta studiu și ai să vrei să\ntrăiești. Eu te văd făcând o căsătorie strălucită, cu o fată bogată, intrând în\npolitică, ajungând deputat și poate și mai departe. Un băiat inteligent ca tine\npătrunde oriunde.\nFelix fu dezamăgit de platitudinea gândirii Georgetei, dar nu făcu nici o\nobservație. I se păru dintr-o dată banală.\n— De ce mă privești așa? Îl întrebă Georgeta.\n— Te privesc… Așa… În sfârșit, e firesc să te privesc când vorbesc.\n— Parcă ai vrea să-mi spui ceva.\n— Vezi că, se hotărî deodată Felix, eu trebuie să plec. Am uitat să-ți\nspun că am lucrări grabnice mâine, trebuie să mă prepar pentru examene.\nIdeea de a sta o noapte întreagă la Georgeta îl chinuia. Totul i se părea\nfals și căuta un pretext să fugă.\n— Ascultă, Felix, ai curajul și spune-mi drept! Ți-e frică să rămâi la\nmine, crezi, cum să zic, că n-ar fi convenabil.\n— Nu, nu, protestă Felix, încurcat, e așa cum îți spun eu. Se îmbrăcă\nrepede, intimidat de privirile Georgetei, care-l contempla, în prada celei mai\nvii îndoieli. Gestul era cam jignitor, dar își dădea silința să creadă că Felix\nnu mințea. Ideea că un tânăr ar fugi de ea i se părea, de altfel, absurdă.\nCând Felix ieși în sală, însoțit de Georgeta, dădu ochii de un individ în\nvârstă, care zâmbea galeș, scoțându-și mănușile. Nu auzise nimeni când\nvenise.\n— Oh, generalul! Țipă Georgeta.",
  "— Oui, mon enfant, c'est justement ton general[2]. Te miră? Am văzut\nlumină. Ce n'est pas de ma faute…[3]\nFelix deveni alb la față, ceea ce generalul, mereu zâmbitor, observă\nnumaidecât. Era un bătrân simpatic, cu mustăți albe, îmbrăcat foarte îngrijit,\nîn haine de culoarea tabacului. În cap avea un melon, și în jurul gâtului o\nmare cravată de mătase, neagră, cu trei derivații.\n— Acesta-i tânărul dumitale prieten? Sunt încântat. Îmi dai voie,\ngeneralul Păsărescu.\nȘi generalul bătu ghetele militărește și, înclinându-se, întinse mâna,\nceremonios, lui Felix.\n— Oh, zise el, fără nici o ironie, cu o sinceră părere de rău, sunt vinovat,\nn-am avut de lucru. V-am deranjat. Domnișoara Georgeta e o ștrengăriță,\nnu-mi comunică exact orele când primește.\nGeorgeta fugi, fericită de întorsătura lucrurilor, să-și arunce o rochie pe\nea.\n— Cum ai zis că te cheamă, tinere? Întrebă generalul.\n— Sima!\n— Care Sima?\n— Fiul doctorului Sima, din Iași.\n— Care a fost în armată?\n— Da!\n— Dar l-am cunoscut pe Iosif, pe tatăl dumitale. Ei, ce întâmplare!\nGeneralul îl privi mai atent pe Felix, îl apucă de bărbie și păru încântat.\nLui Felix, apucatul ăsta de bărbie i se făcuse nesuferit. Otilia, Georgeta,\nbărbați, femei, toți îl luau de bărbie, ca pe un copil mic.\n— Dragul meu, te felicit, râse generalul, nemaigăsind ce să spună.\nUmpluse anticamera cu efluvii de parfum. Felix făcu un gest de plecare.\n— Vai de mine, protestă generalul, nu trebuie să pleci. Te-am deranjat.\nCobor îndată.\n— Trebuie numaidecât să plec, sunt așteptat, zise desperat Felix.\n— Așa? Se miră, politicos, generalul. Știi, adăugă el, domnișoara\nGeorgeta e o fată excelentă, merită prietenia noastră. Faci bine că vii s-o\nvezi. Se plictisește. Noi, bătrânii, pricepi, venim din amor propriu, ca să fim\nvăzuți de alții. Numai dumneavoastră, tinerii, aveți arta de a le distra.\nDeși bătrânul nu punea nici o maliție în vorbele sale, Felix ar fi intrat\nbucuros în pământ.",
  "— Vino, dragă domnișoară, vrea tânărul să-ți spună bună seara.\nGeorgeta reapăru îmbrăcată, și cei doi jucară comedia despărțirii solemne.\nÎn vreme ce Felix alerga ca un nebun pe scări, generalul intră în salonul\nGeorgetei și se așeză pe un scaun.\n— Admirabil tânăr, zise el către Georgeta. Să nu-l strici, și te rog să nu-l\nmai pui în situații de astea penibile, reținându-l la orele când pot veni eu.\nBietul băiat!\nGeorgeta se lăsă pe genunchii generalului. În vremea aceasta, Felix mai\nmult fugea decât mergea. Sufletul lui era răscolit ca de o furtună mare.\nVenise la București cu gânduri de muncă, cu ambiții mari, găsise o fată așa\ncum o visase, îi jurase iubire și stimă pe toată viața, și acum ajunsese să\ndoarmă noaptea la o individă suspectă. Firește, Georgeta era frumoasă, dar\nnu era decât o prostituată de lux. Probabil, gândi, își bătea joc de\ningenuitatea lui, voia să guste senzații proaspete. De aceea umblase să se\nmărite cu Titi. El, rivalul lui Titi! Situația era scandaloasă. Dar apoi rușinea\nîntâlnirii, pe aceeași sală, cu generalul! Dacă acesta l-ar fi insultat, atacat, ar\nfi fost cel puțin mândru că se bucură de o favoare disputată. Dar și\ngeneralul, și el erau încurcați de întâlnire, de unde rezultă că pentru\namândoi era compromițătoare. Felix își exageră situația, socotind-o ca o\ndecădere morală, și își făgădui o cură de ascetism. Avea să se înfunde în\ncărți, să dea examene strălucite, să-i arate Otiliei cum știe el să se țină de\ncuvânt. Examină din nou și cazul Otiliei. Plecase, e adevărat, dar n-avea\nnici o dovadă că-l trădase. Fata scrisese, avea să se întoarcă, poate în\ncurând, ce semnificație putea să aibă o plimbare de o lună, două în\nstrăinătate? Așa se purta Otilia de obicei, și dacă moș Costache nu făcea\nmare caz, cu atât mai puțin era el îndreptățit să bănuiască lucruri grave. De\natâtea ori, bârfelile îi aruncase îndoiala în suflet, și, cu toate acestea, se\nîncredințase că nimic nu fusese adevărat. Era sau nu așa cum vedea, Otilia\nînfățișa nu mai puțin femeia lui ideală. Trebuia să creadă în ea, iar dacă fata\ni-ar fi dezmințit mai târziu iluziile, era îndatorat să-i cultive imaginea, în\ngol, ca o simplă posibilitate a existenței. Trebuia să facă neapărat acest\nexercițiu de statornicie și devotament, spre a-și controla și exercita puterea\nsufletească. Trebuia să rămână cast până când fapta cea mare a existenței lui\nse va împlini. Ajuns acasă, Felix urcă tiptil scările de din dos, blestemând\ntreptele care scârțâiau, și se dezbrăcă numaidecât. În pat își aduse aminte\ndin nou de Georgeta, fiindcă venea din alt pat, dintr-al fetei. Imaginea\nsănătoasă, lucioasă, cu dinți de porțelan a Georgetei râse de toate planurile",
  "lui austere. Ședea cu panglica cămășii puțin căzută și cu o mână albă pe\numărul său și-i spunea: „Vezi ce ingrat ești?! Ți-am oferit ceea ce mulți ar\ndori, călcând o avere în picioare sau stricându-mi viitorul. Am făcut din\ntine, studențaș timid, un bărbat care se poate mândri cu amanta sa. Ei, și ce\ndacă am și alți amanți? Asiduitățile generalului sunt o dovadă că nu sunt o\nfată comună, oarecare, ce-și vinde grațiile. Cu cine m-ai văzut, și cine ți s-a\nlăudat că mă are? Fac și eu ce fac atâtea, dar pe față, cu artă, având\navantajul de a fi frumoasă. Otilia ta nu stă cu brațele de gâtul lui Pascalopol,\nnu se lasă întreținută de el? Tot ce s-a făcut mare în lumea asta, prin femei\nca mine s-a făcut. Curtezanele, nu femeile de treabă, au stimulat geniile. Eu\nîți dau dragostea și toate bucuriile, fără nici o obligație, fiindcă tu știi că\nsunt curtezană, și-ți îngădui, fără blam, să mă plantezi oricând. Nu fi prost!\nÎnțeleg stima ta pentru Otilia, iubește-o, slăvește-o, asta e cu totul altceva.\nEști doar medicinist! De ce să fii absurd, să arunci bucuriile pe care ți le dau\neu, pentru că iubești pe Otilia? Asta înseamnă, dimpotrivă, să-ți încarci\nsimțurile, să te gândești la ea cu impuritate, să crezi că o idolatrizezi, și în\nfond s-o dorești. Ești tânăr, treci prin criză erotică. De ce-ți închipui c-a\nfugit Otilia? Orice fată inteligentă intuiește tulburările băieților. A fugit\nfiindcă îi e frică de tine și te iubește. Pascalopol e altceva, e un om în vârstă,\ninofensiv, ca generalul meu. Eu nu te iubesc, fiindcă nu vreau să mă leg de\nnimeni, fiind o fată frivolă, îmi ești simpatic numai, îmi satisfac, prin tine,\nnevoia ce-o am de a sta de vorbă cu un tânăr de vârsta mea. Generalul m-\naprobă. El nu e supărat! N-ai văzut cum te privea? Astfel de scene sunt\npentru acești bătrâni, care ne întrețin, o garanție că nu ne băgăm mai milt în\nsufletul lor. Știu, ai să zici că ești un profitor al lui, un… (știi cum ți-am\nspus). De ce? Eu nu-ți dau bani! Eu sunt tânără, dorită de toți. Scrupulele\ntale nu vestesc un doctor mare. Un doctor trebuie să vadă viața cu ochi\nlipsiți de prejudicăți, și, ca s-o vadă așa, trebuie s-o cunoască. Tu trebuia să\nfaci Literele. Ești un naiv poet.”\nFelix își vârî capul în plapumă și încercă să sugrume cu întunericul\nvedenia supărătoare. Pentru a o izgoni, se agăță cu voință de o imagine\npurificătoare. Numele „Isus” răsărindu-i în minte, aruncat de scurta apariție\nîn penumbră a lui Simion, se strădui să-l cultive. Dar asociația interioară luă\nforme care-l îngroziră. Noua umbră albă se îndreptă către cealaltă, care\naștepta râzând și mai sarcastic, și totul se amestecă grotesc. Felix scoase\ncapul la aer și deschise bine ochii, ca să scape de rânjetele viselor. Preferă\natunci să înfrunte treaz problema și ajunse la încheierea virilă că, dacă",
  "Otilia înfățișa fără îndoială aspirația sufletului său, Georgeta putea să-i fie o\nprietenă, fără nici un neajuns pentru cealaltă. Avea să fie doctor, om serios,\nnu se cădea să ajungă la excese mistice. Însă legăturile cu Georgeta\ndeveneau cam primejdioase pentru demnitatea lui, dacă Titi continua să\numble după Georgeta; chiar îngăduința mai mult sau mai puțin ironică a\ngeneralului era stânjenitoare. Se gândi să încerce o renunțare, măcar\nprovizorie, la întâlnirile cu fata. Cu cât se hotăra mai tare, cu atât însă o\ndorea mai mult pe Georgeta, față de care se simți, în orice caz, vinovat de\nbrutalitate, fiindcă fugise în acel chip jignitor pentru amorul ei propriu.\nFuga aceasta, medită el, medical, dovedește o timiditate bolnăvicioasă, o\nineducare a voinței. Trebuia să învețe a se îndepărta de Georgeta\nînfruntându-i frumusețea, și-n orice caz îi era dator o reparație. Decise, dar,\nsă rupă politicos cu fata, după ce-și va cere scuze de la ea pentru plecarea\nprecipitată (un gând ascuns îi șoptea chiar că putea să-i dovedească o\nsingură dată că-i prețuia farmecele fizice), și cu această hotărâre închise iar\nochii mai împăcat, lăsându-se de astă dată, în toată voia, resemnat, pradă\nchemărilor Georgetei, care în clipa când adormi se numea Otilia.\nMoș Costache îl rugă, a doua zi de diminieață, să se ducă la Aglae,\npentru a-i cere niște chei de la casa din strada Știrbey-vodă. Felix consimți\ncu părere de rău.\n— Ce vrea cu cheile? N-are chei? Întrebă Aglae, agresiv, ca și când\nFelix ar fi fost vinovat cu ceva.\nAcesta ridică din umeri. Privi cu neplăcere așezarea în cerc a tuturor\ncelor de față, căci se aflau acolo Aglae, nelipsiții Stănică și Olimpia, Aurica\nși Titi. Acesta din urmă, așezat la o măsuță lângă fereastră, copia în acuarelă\nun desen dintr-o carte ilustrată și arăta o atenție încruntată, prin care se\nsimțea obligat să nu mai remarce pe noul-venit. Felix simți în aer o\ncuriozitate insultătoare și o dușmănie împietrită și ar fi ieșit numaidecât pe\nușă afară, dacă nu s-ar fi simțit îndatorat să aștepte cheile. Aurica trase\nprima împușcătură, pe nepregătite.\n— Titi, zise ea, e foarte supărat, săracul, că domnișoara Georgeta,\nprietena dumitale, s-a purtat așa de urât cu el. I-a trimis vorbă că n-are chef\nde căsătorie și altfel de expresii ordinare. Curios. Părea o fată foarte\ndistinsă. Dumneata ce zici?\nÎntrebarea era atât de încărcată de subînțelesuri, încât Felix căută să-și\nscape privirile din ochii reci ai Aurichii.",
  "— Hei, interveni Aglae, sarcastic, nu fata e de vină, e de vină cine a\nînvățat-o să facă asta! Las' că știm noi…\n— Cine a învățat-o? Întrebă automat Felix.\n— Domnule Felix, zise mieros Aurica, vezi cum ești? Parcă dumneata\nnu știi?! Noi am aflat precis că Georgeta face asta pentru dumneata. Noi nu\nzicem nimic, poate ții la ea, dar nu trebuia să-l încurce pe bietul Titi.\nTiti mânuia pensula, cu ochii în hârtie, din ce în ce mai nervos. Felix\nrămase înmărmurit de insinuarea Aurichii, trebuind totuși să-i recunoască o\nmăsură de adevăr.\n— Eu, zise el, încurcat, nu am nimic cu domnișoara Georgeta, abia o\ncunosc… Întâmplător… E o eroare la mijloc… Cine v-a spus asta?\n— Cine ne-a spuuus? Întrebă Aglae, înțepat. Uite cine ne-a spus!\nVorbește domnule!\nȘi cu mâna arătă pe Stănică. Acesta stătuse tot timpul cu ochii rătăciți pe\npereți și făcea acum lui Felix niște semne mute de disculpare.\n— Am spus… Adică am auzit… N-am zis chiar că domnul Felix. În\nsfârșit, ce să mai învinovățim pe unul și pe altul… Trebuia să mă ascultați\npe mine și să nu vă încurcați cu o individă ca Georgeta. Aia e o… știe toată\nlumea.\nUn bubuit neașteptat se auzi dinspre fereastră. Titi bătuse cu pumnul în\nmasă și se ridicase în picioare, galben ca ceara.\n— Nu e adevărat, dumneata mi-ai spus că l-ai găsit pe Felix acolo și au\nrâs de mine. Otilia e o târfă, care a dormit cu Felix și acum doarme cu\nPascalopol. Nu dau voie, înțelegi…\nTiti bătu din nou în masă, risipind hârtiile. Indignat, Felix dădu să se\nscuze:\n— Îmi pare rău că vorbești așa de Otilia.\n— E o târfă! Urlă ca un nebun Titi, bătând cu pumnul în masă.\n— Este vina mea, adăugă Felix, că stau de vorbă cu domnul Titi, care își\nîngăduie să spună astfel de neadevăruri.\nAsistența păru impresionată de supărarea lui Felix, numai Stănică îi\nfăcea semne desperate cu mâna să tacă din gură, cu aerul de a-i zice: „E un\nsecret mare la mijloc, nu pot să ți-l explic”. Olimpia spuse:\n— Nu vă luați după gura lui Stănică! Așa se amestecă el în toate!\nFelix dădu să iasă, dar, trecând pe lângă măsuța lui Titi, acesta făcu un\ngest de nervozitate din braț. Crezând că Titi vrea să-l lovească, Felix ridică\nși el un braț în fața pieptului. În gesticulația sa, Titi se propti greșit pe covor",
  "și alunecă pe spate peste masă, răsturnând-o. Această scenă accidentală fu\ninterpretată de cei de față, care, privind pieziș, nu observase bine pe cei doi,\nca o încăierare. Stănică sări numaidecât să prindă brațele lui Felix, în vreme\nce Aglae ridicase și ținea strâns pe Titi, care striga cât îl ținea gura: „Otilia e\no târfă, așa să știți!” Felix fu scârbit și de conflictul în sine, dar și de falsa\ninterpretare a accidentului. În vreme ce Aurica și Olimpia încercau să-l\npotolească, fără să fie nevoie („Dar nu te supăra așa, domnule Felix!\nCopilării! Nu știi că Titi e nervos?”), supărat de-a binelea, împinse pe\nStănică și ieși din casă. Pe urma lui, Stănică se ținea cu pași mari.\n— Scumpule, iubitule, degeaba ești supărat pe mine, îi strigă acesta în\nmers și încercând să-l prindă de braț, ai dreptate, pune-te însă în locul meu!\nNu le-am spus nimic. Or fi bănuit ei ceva și dau acum vina pe mine. Pot eu\nsă contrazic pe soacră-mea? Femeie bătrână! Dumneata ești inteligent,\npricepi! Eh, eu, să fiu ca dumneata, n-aș pune la inimă fleacurile astea. Mi-\naș vedea de treabă, și pace. Ei și ce dacă a zis că trăiești cu Otilia? E un rău?\nNorocul dumitale!\n— Domnule Stănică, zise exasperat Felix, dând să intre în casă la el,\nlasă-mă în pace!\n— Iar te-ai supărat? Se miră nevinovat Stănică. Vezi cum ești, nu știe\nomul cum să te ia.\nFelix trânti ușa și se urcă repede la el în odaie. Stănică stătu puțin pe\ngânduri în fața ușii, ezită, apoi o luă în vârful picioarelor, deschise binișor\nușa gotică și intră prin față la moș Costache. Felix îl zărise însă de pe\nfereastra geamlâcului. Își luă atunci pălăria și, dându-se jos tiptil, ieși pe\npoartă și plecă în oraș. Era enervat și descurajat peste măsură, și toate\nvechile planuri de fugă îl năvăliră. Cursurile îl distrară puțin, și când se\nîntoarse acasă, primi cu recunoștință acest sfat, șoptit, al lui moș Costache:\n— Să nu te mai duci pe acolo! E mai bine așa!\nStănică vorbise, într-adevăr, bătrânului, înflorind lucrurile și dându-le\ncolori de dramă.\n— Domnule, zisese, tinerii, când iubesc, iubesc! Așa eram și eu. Felix al\ndumitale, așa zice lumea, ar trăi cu Georgeta. Fată faină, n-am ce zice,\nbravo lui! Dar nu-ți spui că Titi s-a îndrăgostit de ea și a vrut s-o ia de\nnevastă… A adus-o aici, la soacră-mea, pe onoarea mea, totul era gata. Ce-a\nfost, ce n-a fost, fata nu mai vrea acum. Lumea zise că n-o lasă Felix! O fi,\no fi! Fata e frumoasă, e dată dracului. Cum îți spun. N-a mai vrut. Dar și\nTiti, violent, nici nu-ți vine să crezi, când îl vezi așa bleg. Eu, când i-am",
  "văzut față-n față, am sfeclit-o. Hait, zic, acum se-ntâmplă ceva! Și-ntr-\nadevăr, domnule, nici n-am băgat de seamă când au sărit unul la altul! Titi\nîși încleștase mâna în părul lui Felix, Felix îl strângea de gât. Comedie\nmare! Pentru o femeie, pentru o femeie frumoasă, nu-i vorbă. Moș\nCostache, ascultă-mă pe mine, că-s avocat, pentru o femeie se fac crime, se\nstrâng de gât frații între ei, se fac războaie. Femeia, asta-i discordia lumii.\nMoș Costache se plimbă sumbru și cocoșat prin odaie, sugând cu\nîndărătnicie un muc de țigară și privind, din când în când, cu neîncredere și\ndispreț pe Stănică. Nu credea o iotă din ce-i spunea.\n— Ce-aveți cu băiatul ăsta, zise el în sfârșit, de nu-l lăsați în pace? Nu v-\na făcut nimic! Nu trebuie să-i spuneți vorbe grele nici lui, nici Otiliei. Copii\norfani! Păcat!\nStănică prinsese această temă și o dezvoltase:\n— Îmi pare rău că-mi spui astea! Eu nu respect orfanii? Eu însumi, mă\nvezi, am fost orfan de mic copil și cunosc rana asta, să n-ai pe nimeni de\naproape. Eu nu-l respect pe Felix? Dar țin la el ca la un frate mai mic, și\nintenția mea e să-i ajut pașii în lume, să-l pilotez. În chestia Georgetei, ce să\nspun, e puțin-puțin vinovat. Eu i-am spus: „Amice, nu te vârî cu stricata aia,\ne o fată nefastă”. Când a venit să ceară cheile, i-am făcut semn să fie\nprudent față de Titi.\n— Ei, zise moș Costache, nerăbdător, mi-a găsit cheile?\n— Le caută soacră-mea. Dar, dă-mi voie, ce faci cu ele, că doar ai un\nrând… Vinzi casele cumva? Că de închiriat, acum a trecut timpul. Bine faci\ncă le vinzi, tot mai bine e să ai banul în pungă, dar trebuie să fii cu ochii în\npatru, să pui un samsar bun. Cam cât ceri, așa, ca să mă orientez?\n— Nu vând nimic! Zise scurt moș Costache.\nÎn fond, Stănică mirosise bine, bătrânul voia să vândă și casele astea,\nprecum voia să vândă tot. Acest imobil vechi îl cumpărase chiar de la\nSimion, cu mulți ani înainte, când acesta avusese nevoie de bani spre a plăti\nunele datorii ajunse la scadență. Aglae nădăjduia că, cel puțin, dacă a\nconsimțit la această vânzare, casele îi vor fi lăsate tot ei, pentru Aurica sau\nTiti. Cererea cheilor (avea un inel cu dublete de chei ruginite, uitat prin\npod) o iritase. Costache le cerea fiindcă chiriașii pierduse multe chei și n-ar\nfi vrut să cheltuiască bani pentru facerea altora.\n— Nu vinzi? Răspunse Stănică. Nu e rău nici așa. Banul fuge, imobilul e\no valoare sigură. Cu cât stau să mă gândesc, îți dau dreptate. Să nu vinzi. Și\nsă mă consulți pe mine când vrei să întreprinzi ceva. Știu eu, cunosc",
  "chițibușurile, sunt avocat, îți fac toate gratis. Îmi dai acolo, o nimica toată,\npentru deplasări.\nÎntors în sinedriul din casa Aglaei, Stănică începu să tune:\n— Mamă-soacră, se petrec lucruri suspecte de tot! De ce m-am temut\neu, nu scăpați. Moș Costache a vândut restaurantul, acum umblă să vândă,\ncu siguranță, și casele din Știrbey, mâine o să vândă tot. Ce faci atunci,\nadică ce facem, fiindcă îmi dai voie să îmbrățișez interesele fetei dumitale,\nOlimpia? Bătrânul e sfătuit de cineva, nu face el de capul lui toate astea.\nVinde tot, preface în bani și dă cui vrea.\n— Îl dau pe mâna parchetului, strigă Aglae. Un om care vinde toate într-\no zi nu e în toate mințile.\n— Iaca o idee, zise Stănică, cinic. Îl punem sub interdicție, ca incapabil\nde a se administra. Numai, vezi dumneata, nu sunt la mijloc moștenitori\ndirecți, a căror succesiune să fie primejduită, și moș Costache nu urlă, nu\nbate pe nimeni și nici nu aruncă banii la joc. De găsit, se găsesc totdeauna\noameni care să certifice tot ce poftești, dar te duci dumneata, ca soră, să\ndeclari că fratele dumitale e nebun!\n— Mă duc! Zise furioasă Aglae.\n— Te duci, dar nu te crede! Vine Otilia, vine Felix, vine Pascalopol,\nețetera și declară că totul e calomnie. Asta merge cu babe imbecile, dar cu\nmoș Costache nu, este mai șiret decât credeam. Te faci de râs, prinde necaz\npe dumneata și nu-ți lasă nimic prin testament.\n— Face el testament? Se îndoi Aglae.\n— Trebuie să facă! Dacă vinde tot, nu mai rămâne altă soluție decât să te\niei bine cu el, și mai ales cu Otilia!\n— Eu cu Otilia? Niciodată!\n— Atunci, treaba dumitale!\n— Și de ce Otilia, mă rog, e averea Otiliei? Crezi că Otilia renunță la\navere? De ce-i stă ea pe cap?\n— Aici e greșeala dumneavoastră de tact. Otilia face ochi dulci lui\nPascalopol, și Pascalopol Otiliei! Ei și? De ce v-ați supărat, mă rog, și ați\nînceput să-i împungeți? Vroiai dumneata să te măriți cu Pascalopol? Dacă\nnu, atunci ce te privește pe dumneata pe cine ia Otilia? Pe mine, ca om cu\nviziunea largă, ca avocat al intereselor dumitale, chestiunea mă încântă.\nPascalopol e bogat, e bătrân, prin urmare își dă și cămașa de pe el ca să\npună mâna pe Otilia, care umblă după avere. Moș Costache e zgârcit și e\nvesel, la rândul lui, să nu-i dea nimic fetei. Și atunci își clocește singur",
  "banii, până ce, într-o bună zi, gata, că nu suntem niciunul eterni, și rămâi\ndumneata moștenitoare unică! Așa, ce-ai făcut? Te-ai certat cu moș\nCostache, l-ai ambiționat, și omul se răzbună. S-au mai văzut zgârciți care\nmor pe o rogojină și lasă averea pe la aziluri, la stat!\nAglae îngălbeni deodată.\n— Da, da, la stat! O sperie Stănică\n— Trebuie să fie nebun!\n— Asta e singura nebunie pentru care statul nu-l vâră la balamuc.\nArgumentația lui Stănică impresionă mult pe membrii acestui consiliu\nneoficial de familie. Aglae lăsase capul, îmblânzită.\n— Mamă, zise leneș Olimpia, el cam are dreptate, într-astea nu-i prost!\n— Am dreptate, domnule, confirmă zgomotos Stănică, plimbându-se cu\npași mari prin casă, când n-am eu dreptate?\n— Și ce vrei să fac acum? Întrebă Aglae, ironic. Să cad în genunchi în\nfața Otiliei, să mă rog de ea să mă ierte?\n— Aș! Otilia nu e ranchiunoasă. Te faci că nu ești supărată, că ai uitat, și\nte duci în casă la moș Costache, frate, de! Și mai ales nici o înțepătură lui\nPascalopol. Să-i îndemnăm să se ia, să-i felicităm. Pascalopol te pupă când\naude că-i lauzi pe Otilia, și lui moș Costache îi pare și lui bine de\ncombinația asta.\nStănică se plimbă de câteva ori în lungul și latul odăii, apoi fu trăsnit de\no idee:\n— Știi ce? Am o idee admirabilă. Avem adresa Otiliei la Paris. Îi scriem\ncolea o carte poștală ca și când nimic n-ar fi, spunându-i și de moș Costache\ncă e bolnav. Fata e sensibilă.\n— Scrieți voi! Eu nu scriu!\n— Scriem noi, dar iscălești și dumneata.\nStănică, într-adevăr, compuse această carte poștală: „Scumpa noastră\nOtilia, Am aflat cu nespusă bucurie că te afli la Paris, unde ai tot dreptul să\nte recreezi acum, cât ești tânără. Ne era foarte dor de tine și de Domnul\nPascalopol. Ne lipsești foarte mult. Dacă te-am supărat vreunul cu ceva, nu\nlua în seamă, căci bătrânii sunt totdeauna mai cu necazuri. Moș Costache nu\nspune, dar suferă fără tine. Felix, ca tinerii, are cu ce se distra, el uită mai\nrepede. Noi am fost foarte necăjiți cu moș Simion, care e tot bolnav. De\nacum, cu bătrânii nu te poți aștepta la altceva. Să veniți cu bine, căci vă\nașteaptă cu dor ai voștri, Stănică, Aglae, Olimpia, Aurica, Titi”",
  "Stănică puse pe toți să iscălească. Dinadins insinuase subțire indiferența\nlui Felix, ca să apropie și mai mult pe Otilia de Pascalopol, și făcuse aluzie\nla destinul bătrânilor, ca să arunce în sufletul fetei grija de moș Costache. Pe\nplic scrise: „Domnișoarei Otilia Pascalopol”.\n— N-are să se supere? Întrebă Aurica.\n— Ei, aș! Zi-mi mie Stănică Rațiu, deputat, și vezi c-am să mă supăr.\nTrebuie să fim psihologi.\nStănică luă cartea poștală și ieși cu ea să meargă în oraș. În antreu\nobservă că afară ploua. Lăsă cartea poștală pe măsuță și se întoarse să ceară\no umbrelă. În acest timp, Simion veni hoțește lângă măsuță, privi scrisoarea\npe amândouă părțile, apoi, vârând degetul în gură, trase lângă semnături o\ndungă de salivă și iscăli gros cu un creion chimic: „Isus Cristos”. Stănică\nluă mai târziu cartea poștală, o puse în buzunar și-o aruncă la cutie fără a o\nmai privi.",
  "XIV\nCeea ce-l întuneca pe Felix, dându-i oarecare doză de mizantropie, era\nindiferența tuturor, chiar a colegilor de universitate, pentru orice atitudine\nintelectuală, pentru orice înflăcărare ce n-avea un scop imediat, terestru. La\nIași, în internat, discuta cu aprindere cu colegii, chiar în pat, după stingerea\nluminii, probleme pe care câteodată nu le înțelegea nimeni bine, dar care îi\nîmbătau, dându-le mândrii de filosofi. Problemele erau formulate îndeosebi\nîn chipul întrebărilor (ce e viața? Ce e moartea?), așa cum le întâlneau prin\nbroșuri. Unul pusese o dată problema: „ce e femeia?” și toți se străduiră să\ndea soluțiile cele mai extravagante, nimeni nu făcu nici cea mai mică glumă\nindecentă și nici măcar vreo aluzie la problema sexualității. Erau unii care\npuneau mâna pe reviste și-și scoteau din ele teme necunoscute celorlalți, pe\ncare le dezlegau cu soluții tot din revistă, spre ciuda colegilor de dispută,\ncare voiau să știe de unde furaseră ideile. Într-o noapte, discutară despre\nDumnezeu. Afară ploua cu găleata și tuna, și unii din băieți, mai fricoși și\nmai puțin dialecticieni, tremurau de frică și chiar se închinau pe sub pătură,\nîncredințați că o astfel de discuție poate fi primejdioasă pe așa vreme.\nRăspunse câte unul cu idei de manual, înflorite (studiau puțină istorie a\nfilosofiei, abia în clasa ultimă): Dumnezeu este cauza dintâi și scopul din\nurmă. Prin el, noi ne explicăm tot ce întrece puterea noastră de explicație și\ndăm un sens vieții. Un băiat de popă zise că Dumnezeu „e o dogmă care nu\nse discută, și că „noi trebuie să credem în tot ce e absurd”. În sfârșit, cel\ncare stârnise discuția strâmbă din buze disprețuitor.\n— Spune tu, mă, atunci, dacă ești mai deștept! Se supărase băiatul de\npopă. Ia te uită la el! Ce te strâmbi așa, parcă tu știi!\n— Mă, zise filosoful, Dumnezeu sunt eu, tu, pământul, cerul, tot ce\nexistă pe lume. Toate fac parte din Dumnezeu, decât că noi suntem\nmărginiți pe loc și în timp (asta se zice „în timp și spațiu”), pe când\nDumnezeu e nesfârșit!\nNimeni nu râsese de această soluție ușor de caricaturizat, rămânând toți\ntulburați. Afară fulgera. Numai unul întrebase incredibil:\n— De unde ai luat tu asta, că n-ai inventat-o tu?! Feciorul de popă\nfăcuse această obiecție, care multora le păruse foarte întemeiată:\n— Bine, mă, noi socotim pe Dumnezeu ca fiind de o bunătate nesfârșită,\nopus răului, adică diavolului, care e un răzvrătit, tăgăduind pe Tatăl nostru\ndin ceruri. Păi, dacă lumea toată e Dumnezeu, atunci se cheamă că și",
  "ucigașul e o părticică din Dumnezeu, și ce face, face cu voia lui. Se poate\nașa ceva? Ești un „eretic”.\nFiul de teolog spusese această vorbă cu mare orgoliu, dar celălalt filosof\nrecunoscuse sincer ignoranța lui:\n— Vezi că eu nu m-am gândit la asta. Trebuie să fie și aici o socoteală.\nEu, unde am citit, am aflat că filosofia asta se cheamă panteism.\nAtunci se hotărâră cu toții să întrebe pe profesorul Dumbravă, în care\naveau mai multă încredere, fiindcă era sfătos, blând și dispus la problemă.\nEra un bătrân cu părul tare și negru, cu bărbuța maioresciană și care vorbea\ncu accent moldovenesc excesiv.\n— Domnule Dumbravă, se ridicase unul din ei (era în clasa a VI-a),\ncolegii mei vă roagă, prin mine, să ne explicați ce este Dumnezeu.\nDumbravă rămase înmărmurit.\n— Da ci, bre, voi v-ați zărghit? Valeu! D-apăi aveți răbdare, bre, până la\nanul măcar, când v-o veni mintea. Ci vrai, și mă bat cu părintele?\nTotuși le schițase câteva aspecte ale problemei.\nFelix își aminti acei ani și se simți trist; în el clocoteau idealuri mari,\nprobleme și energii. Otilia îi plăcuse de la început, pentru aerul ei de\nintelectuală blazată, care nu vrea să spună ce știe, și în același timp pentru\nsubțirimea ei delicată, botticelliană. Ei, Felix i se putea dedica, consacra.\nOtilia i se înfățișase de la început ca o finalitate, ca un premiu, mereu dorit\nși mereu amânat, al meritului lui. Voia să facă ceva mare din cauza Otiliei și\npentru Otilia. Depărtarea de fată nu-l supăra în sine, ba într-un fel îi\nconvenea, fiindcă gusta, ca un călugăr, bucuria de a se înfățișa mai târziu\nOtiliei perfecționat sufletește. Îl supăra însă că plecase cu Pascalopol. Asta\nîntuneca puțin figura Otiliei. Fecioara Maria este venerată de toți și nu e a\nnimănui. O fată care primește omagiile unui om în vârstă și se plimbă cu el\nîn străinătate e suspectă de aspirații comune, de obtuzitate pentru marile\nsacrificii bărbătești. Ar fi vrut-o pe Otilia călugăriță, refuzându-se tuturor.\nAtunci ar fi rămas și el ascet în onoarea și adorarea ei. Pe Georgeta, Felix n-\no disprețuia. Își mărturisea chiar că-i place și că o dorește. Îl supăra însă că,\nfiind mai redusă intelectualicește decât Otilia, nu căzuse în capătul de jos al\nvalorilor feminine. Ar fi dorit o Georgetă frumoasă ca și aceasta, dar de un\ncinism mai accentuat, mai inconștient. Ar fi voit-o căzută, rătăcită, ca\nprostituatele din romanele lui Dostoievski, care în abjecțiune mai au o\nlicărire de conștiință morală. Atunci i s-ar fi sacrificat invers decât Otiliei,\nsalvând-o, ridicând-o până la el, vindecând-o trupește și sufletește. Așa,",
  "Georgeta îl irita puțin. Era încântătoare de frumusețe și sănătoasă tun,\nimorală, dar cu luciditate, cu principii burgheze și bun-simț. Nu numai că n-\navea nevoie de salvatori, dar îl privea pe Felix matern, îngrijorându-se de\nstudiile și reputația lui, acordându-i favoruri din caritate. Raportul acesta\nera insuportabil, cu atât mai mult, cu cât, în ochii fetei, Felix credea că\nzărește o sclipire de ironie. Râdea oare Georgeta în sine de naivitatea lui\nFelix, care o privea ca pe o sfântă, sau, dimpotrivă, era mai onestă decât își\nînchipuia, și atunci ea observa cu maliție orientările lui în lumea femeilor?\nFelix simțea, mai mult decât nevoia fiziologică și psihologică de a avea\nfemei și de a le iubi, necesitatea de a discuta despre femei, de a-și găsi un\npunct de vedere metafizic, în care să-și ordoneze viața sentimentală. Îl\nplictiseau eternele apostrofe și insinuări triviale ale colegilor: „Te-am văzut\ncu o damă bine”, „Ai dat o lovitură”, „Faci ceva?”, „Sper că nu e numai\nplatonic!”\nBântuit de astfel de gânduri, mergea încet de-a lungul Cheiului\nDâmboviței, când îl opri cu brațele larg deschise colegul Weissmann.\nVorbea puțin cu el, abia îl cunoștea de fapt, totuși nu rămase deloc surprins\nde familiaritatea studentului.\n— Ce mai faci! Îl întrebă Weissmann. Te plimbi gânditor, ești pierdut în\ncontemplări. Faci poezii?\n— Aș! Protestă Felix.\n— Și de ce să nu faci? Crezi că eu n-am făcut? Ce, e rușine? Am făcut\ncaiete întregi de poezii, eram așa de sentimental într-o vreme!\n— Publici? Întrebă Felix.\n— Ce să public? Le-am citit unui prieten al meu, băiatul cel mai\ninteligent de pe lume, cel mai delicios; el mi-a citit pe ale lui, și eu le-am\naruncat pe foc pe ale mele. Băiatul ăsta are cel mai mare talent, e mai tare\nca Heine.\n— Cum îl cheamă?\n— Cum îl cheamă? Barbu Nemțeanu! Trebuie să-l cunoști, e de pe acum\nun poet celebru.\nFelix mărturisi că nu-l știe, ceea ce miră pe Weissmann, care nu-și luă\ntotuși aere de suficiență.\n— Amice Sima, pe băiatul ăsta trebuie să-l cunoști numaidecât, este cel\nmai mare poet contemporan. Îți fac eu cunoștință. Am să-ți aduc revistele în\ncare publică el, să-ți dai și dumneata seama. De ce să te privezi de o\nasemenea beție lirică?",
  "Weissmann vorbea cu un entuziasm extraordinar și gesticula, oprindu-se\ndin când în când și rezemându-se de balustrada cheiului, spre a demonstra\nmai bine și a-i declama unele versuri, persuasiv, în șoaptă, trăgându-le cu\nmâna din gură și sugând din buze voluptuos, ca după mușcarea unei\npiersici. Îi puse lui Felix repetate întrebări, dacă nu cunoaște cutare sau\ncutare poet român sau străin, și Felix trebui să recunoască rușinat că nu era\natât de informat.\n— Ascultă o poemă delicioasă:\nIl est d'étranges soirs où les fleurs ont une âme,\nOù dans l'air énervé flotte du répentir,\nOù sur la vague lente et lourde d'un soupir\nLe coeur le plus secret aux lévres vient mourir.\nIl est d'étranges soirs où les fleurs ont une âme,\nEt ces soirs-là, je vais tendre comme une femme.[4]\nWeissmann declama prelung, cântând aproape, apropiindu-se și\ndepărtându-se de urechile lui Felix, așa cum fac violoniștii țigani în Ungaria\nși Austria.\n— Cum? Nu-ți place, poate?! Așa un poem minunat! Cred că știi de cine\ne! Cum, nu știi?! E de Albert Samain, cel mai mare poet francez, mai mare\ndecât Lamartine. E o celebritate.\nDe Samain Felix auzise și-și aduse chiar aminte că văzuse între cărțile\nOtiliei un volum destul de vechi, Au jardin de l'Infante. Dar nu-l citise\nfiindcă nu-l atrăsese până acum poeziile. Îl interesau romanele care\nînfățișau cazuri de energie virilă, de tenacitate în ambiție, biografiile\noamenilor mari, în genere toate cărțile care tratau despre problema educării\nvoinței. În anul acesta întâi de facultate citise puțină literatură și foarte\nmulte cărți de medicină. Mai mult decât risipirea, prefera profunditatea într-\nun lucru hotărât. Acum, însă, sufletul îi era sonor. Declamația lui\nWeissmann, care oprea în loc pe trecători, îi plăcea și se decise în gând să\ncitească acasă pe Samain.\n— Ai iubit vreodată? Întrebă brusc studentul, după ce-l aruncase inutil\nprin poezia rusească, prin Nekrasov și Balmont.\n— Cred că da! Răspunse după puțină ezitare Felix. Weissmann îl privi\nincredul, apoi se porni, cu obișnuita frenezie, pe confesiuni.",
  "— Ca mine n-ai iubit! E imposibil. Eu am iubit fenomenal, așa cum\nnumai o dată un om iubește într-un secol. Am material sufletesc să fac\nbucuria unui poet mare. Am iubit o fată extraordinară, un adevărat înger, o\nfată nervoasă, impresionabilă, o fată, îți zic, al cărei suflet vibra ca o vioară\nscumpă sub arcușul unui Enescu, o adevărată Marie Baskirtscheff. Am\npetrecut cu ea ceasuri divine, ne-am topit în beția sfântă a cărnii. Apoi am\nvrut să ne sinucidem amândoi. Ne-am închis în casă și-am dat drumul la\ngaz. Fata s-a speriat la sfârșit și a țipat, și atunci a venit o mătușă a ei cu\nvecinii și au spart ușa.\n— Și de ce ați vrut să vă sinucideți?\n— De ce am vrut să ne sinucidem? Șopti tainic și grav Weissmann. Tu\nnu cunoști durerea cărnii, desperarea de a fi ajuns pe culmile beției, de unde\nnu mai e nici o fericire posibilă? Când ajungi o astfel de culme, imediat te\nnăvălește urâtul. Ne-a fost silă de viață, am vrut să prelungim clipa în\neternitate.\nLui Felix Weissmann i se păru cam prea teatral de subtil, dar seriozitatea\ncu care își făcea tragedii strict gratuite îl încânta. I se redeșteptau în suflet\nemoțiile nopților de dispută de la Liceul Internat.\n— Mă întrebi de ce am voit să ne sinucidem? Continuă Weissmann. Tu\nai citit Weininger, marele Weininger, cel mai teribil gânditor contemporan?\nFelix trebui cu ciudă să mărturisească că nu citise nici pe Weininger și fu\numilit de puținele lui cunoștințe și uimit de informația colegului.\n— N-ai citit? Te-ai privat de cel mai delicios festin al intelectului. Îți fac\neu rost de cartea lui; știu eu de unde să ți-o cumperi cu un rabat\ninimaginabil. Când ai ceva de cumpărat în materie de cărți, spune-mi mie,\nși-ți cumpăr mai ieftin ca oriunde.\n— Cine este acest Weininger? Întrebă Felix plin de curiozitate, dorind\nsincer să se informeze.\n— Weininger? Weininger este cel mai grozav critic al femeii, din care\ncauză s-a și sinucis. După el, femeia este numai sexualitate, pe când\nbărbatul e sexual numai temporal. La ea sexualitatea e întinsă pe tot corpul.\nEu și iubita mea, care prin excepție avea un suflet viril de intelectuală, am\nrămas înspăimântați când am citit cartea, și ea mi-a dat ideea să ne\nsinucidem, scârbită de realitate, care contrazicea idealul ei.\n— Vreau să citesc această carte! Zise Felix.\n— Vrei se citești Geschlecht und Charakter? Admirabil. Dă-mi un franc\nși ți-o procur eu.",
  "Felix îi dădu francul. Merseră câtăva vreme tăcuți unul lângă altul,\nfiindcă Felix, deși iubitor de discuții, se simțea stingherit să facă mărturisiri.\nI s-ar fi părut o necuviință să pomenească numele Otiliei, și chiar al\nGeorgetei, față de un altul, și chiar să facă oricât de mici aluzii la existența\nlor. Ca să nu pară plictisit, întrebă pe Weissmann cum trăiește, ce scopuri\nurmărește, dar se căi numaidecât, având sentimentul că cere altuia\nindiscreții pe care el nu ar voi să le facă. Weissmann nu păru deloc\ncontrariat și se porni pe confesiuni fără nici o umbră de rușine:\n— Trăiesc ca un câine, ca un desperat. Am pe capul meu trei surori mici\nși o mătușă bătrână, pe care trebuie să le întrețin eu, și stăm cu toții într-o\nodaie mizerabilă, un fel de cameră de vizitii, deasupra unui grajd, unde ne\nsuim pe o scară de lemn mobilă. Eu trebuie să plătesc chirie, eu trebuie să\ngăsesc de mâncare.\n— Și cum faci?\n— Cum fac? Fac ce pot. Asist pe un dentist, fac injecții ieftine pe la\nlucrători, sunt redactor la o gazetă socialistă, traduc cărți pentru un editor,\ndau lecții particulare, asta fac. Eu sunt un proletar care așteaptă mântuirea\nclasei mele prin dialectica istoriei.\n— Ești socialist?\n— Eu socialist? Ce e aia socialism? Toate spiritele mari fără prejudecăți,\ndin lume, cugetă ca mine. Eu sunt socialist științific. Susțin colectivizarea\nmijloacelor de producție și moralizarea dragostei prin eliminarea venalității:\ndragoste neconstrânsă.\nFelix, cu toate că era lipsit de prejudecăți, simți o stingherire în fața\nacestor formule. În sufletul lui se simțea burghez și admira liniștea,\nindependența autoritară și rafinamentul lui Pascalopol.\n— Crezi, întrebă el, că la noi sunt potrivite astfel de reforme?\n— Nu cunoști chestiunea, ripostă Weissmann. A demonstrat-o la noi cel\nmai mare critic român.\n— Maiorescu?\n— Ce Maiorescu? Maiorescu e un pigmeu, Maiorescu e ceva ca degetul\nmic de la un picior al lui Brandes. Eu îți vorbesc de Dobrogeanu-Gherea,\ncel mai mare critic român, care a scris despre G. Coșbuc un articol\nexcepțional, Poetul Junimii. Trebuie neapărat să-l citești.\nWeissmann vorbea cu atâta pasiune și convingere, că trecătorii întorceau\ncapul. Felix nu-i împărtășea nici o idee, dar era încântat de frenezia lui\nideologică, așa de absentă la alții.",
  "— Am să mai stau un an, doi în România, unde nu pot să gândesc liber,\npână îmi mărit surorile și plasez pe mătușa la vreun cumnat, și apoi mă\nexpatriez. Mă duc în Franța.\nFelix îi mărturisi că și el avea de gând să plece la Paris, pentru a-și\ndesăvârși studiile, dar că simțea ca o datorie de onoare să se întoarcă apoi în\nțară, spre a contribui la progresul ei. Îl întrebă dacă pe el nu-l mișca la fel\nacel obscur devotament pe care îl are orice om pentru pământul în care s-a\nnăscut.\n— Tu poți să vorbești așa, fiindcă ești creștin. Eu sunt evreu, suspectat\nîn sentimentele mele patriotice. Și dacă am să-ți spun că și mie îmi\nrăscolește sufletul doina românească, ai să mă crezi? Mi-e teamă că n-ai să\nmă crezi nici tu. Mulți ne atribuie exclusiv obstinația de a vedea peste nații,\nde a pregăti răsturnări. Mirabeau, Danton, te întreb eu, au fost evrei, au\nlucrat ei contra patriei franceze? Toți cei care cugetă la binele de mâine al\nomenirii și văd peste prezentul îngust sunt calificați nepatrioți de către\nprivilegiații prezentului. Eu sunt patriot român, însă în numele țărănimii și\nal proletariatului, alături de orice bun român care nu exploatează. Azi, în\nsocietatea burgheză, toți cei care gândesc ca mine, evrei sau creștini, fără\ndeosebire, sunt trădători. Ce-s eu de vină că frecventez spiritele cu viziunea\nviitorului? Am sau n-am eu dreptate?\n— Poate ai dreptate, zise Felix, logic vorbind. Dar sufletul meu nu poate\ndepăși datele experienței imediate. E totuna cum mi-ai spune că e zadarnic\nsă iubesc o fată, fiindcă peste atâția ani va fi bătrână și va muri. Eu iubesc\npe cea de acum, singura care există pentru mine, irațional.\n— Sofism, sofism, ești un escroc al logicii! Vociferă Weissmann\ngesticulând, gata să dea năvală cu alte argumente. Felix însă ajunsese\naproape de casă și trebuiră să se despartă. Weissmann îl întoarse din drum,\nîi privi hainele, le pipăi stofa cu mâna și se arătă nemulțumit, deși costumul\nlui Felix era foarte bun, numai puțin cam gros pentru anotimp.\n— Vrei să porți un costum elegant, cum poartă numai Demetriad de la\nNațional? Dă-mi costumul ăsta vechi și douăzeci de franci, și eu îți procur\nun costum nou, cum n-ai mai purtat toată viața.\nFelix se codi, dar Weissmann îi vârî în mână o adresă pe o carte de\nvizită.\n— Ține asta, parcă ce pierzi? Când ai să te decizi, ai să te duci și-o să-ți\npară bine!",
  "— Să-mi aduci pe Weininger! Îi strigă de departe Felix, făcându-i un\nsemn amical cu mâna.\nAjuns acasă, intră de-a dreptul în odaia Otiliei și căută poeziile lui\nSamain. Le răsfoi, se lăsă pe un scaun cu ele în mână, apoi se-ntinse pe\nsofa. Atmosfera aceea vaporoasă, mătăsoasă îl umplea de înfiorări noi. Nu-i\nplăcea în fond poezia, o găsea prea prețioasă, dar pricepu prin ea reveriile\nOtiliei, tumulturile ei tăcute de fată. Pe marginea mesei zări un degetar și o\npăpușă de stofă. Din paginile volumului căzu un mic ac de păr ondulat și o\npanglică verde. Otilia îi apăru ca o ființă fragilă, suferind la o muzică prea\ntare, ca o floare respirând în întuneric umiditatea. O fată care citea astfel de\nfluidități nu putea fi o ființă diabolică, ci contemplativă, victimă a oricărei\nmișcări pasionale prea tari, dependentă de cel care ar fi fascinat-o. Urî pe\nSamain. Se duse în odaia lui și luă o carte medicală în care se vorbea tocmai\nde conformația femeii și autorul sublinia, cu oarecare patetism, destinul ei\nde pasivitate. Felix îl căută în zilele următoare pe Weissman și nu-l lăsă\npână nu căpătă pe Weininger. Îl citi cu pasiune, dar amărăciunea acelui\noriginal sinucigaș nu-l contamină. Dimpotrivă, rămase cu convingerea și\nmai întipărită că femeia e o ființă slabă, victimă a fiziologiei ei, orientabilă\ndupă bărbat, care trebuie s-o ocrotească și să-i împrumute personalitatea lui.\nContactul cu Weissmann și cu problemele sale dezvălui lui Felix o latură\ncare-l rușină. Da! Citise multe lucruri pentru vârsta lui, însă dăduse cu prea\nmult orgoliu atenție numai pregătirii tehnice. Nu-și cercetase sufletul, nu-și\npusese probleme, fusese un animal ambițios. Viața avea aspecte multiple și\nera stăpânită de legi interioare, sub apăsarea cărora orice om își avea\niertarea lui. Fusese un înfumurat egoist, mulțumit că are o stare,\nnecunoscând nici o mizerie, purtându-se cu lumea rece. Desigur, Titi era un\nbăiat mediocru, dar avea și el un suflet. Îl umilise prin pretențiile lui savante\nși-l jignise în amorul propriu, purtându-se indiscret în afacerea cu Georgeta.\nAglae era rea, dușmănoasă, dar fiindcă își iubea copiii. Cu Pascalopol se\npurtase fără nici o delicatețe, deși n-avea nici un drept asupra Otiliei.\nÎndeosebi, Felix își scrută atitudinea lui față de cele două fete și se găsi\nprofund vinovat. Pe Otilia o urmărise, înainte de a se încredința că fata îl\niubește, compromițându-i, agravându-i situația, iar pe Georgeta o vexase\npur și simplu. Era și ea o ființă ca toate ființele, care voia să aibă un cămin\nși să fie stimată. Chiar dacă nu era decât o fată ușuratică, nu se cădea să\nfugă în chipul acela laș din patul în care ea îl primise cu atâta vădită sfială,\ncu un respect care-l măgulise. Ea îl iubea, fără îndoială, și-l socotea mai",
  "presus de ea. Felix se hotărî ca, pe dată ce-și va fi trecut examenele, să facă\nunele lecturi de documentare mai generală în domeniul vieții și să se\nscruteze mereu, spre a-și surprinde și sugruma orice impulsiune orgolioasă,\nși orice cruzime față de alții. Ca să nu uite, își luă caietul și scrise neted:\n„Voi căuta să fiu bun cu toată lumea și modest, și să-mi fac o educație de\nom. Voi fi ambițios, nu orgolios.”\nFelix, după multă luptă cu sine însuși, ajunse la concluzia că „trebuie” să\nse ducă la Georgeta, spre a repara impresia de răceală pe care o lăsase fetei.\nÎl tulbura însă faptul că sila pe care și-o făcea îl bucura lăuntric. Lua deci\ndrept hotărâre ceea ce nu era decât slăbiciune? Și apoi, nu cumva nu mai\niubea îndeajuns pe Otilia? Căută să se analizeze sincer și crezu că descoperă\naceastă dualitate. Pe Otilia o iubea cast, o voia ca pe o viitoare soție,\nGeorgeta îi era trebuitoare fiziologicește. Îl tulbura, o dorea, dar nu se\ntemea că ar putea să se îndrăgostească de-a binelea de ea. Se duse deci la\nGeorgeta, care-l primi cu o plăcere întristată. I se păru chiar curios lui Felix\ncă o fată așa de jovială și deliberată în tot ce face, exprimând prin\nperfecțiunea de mare păpușă de porțelan femeia crudă, indiferentă, e atât de\npreocupată de cazuistica morală.\n— Domnule Felix, îi zise ea, îmi pare sincer rău de Titi. N-am vrut deloc\nsă-l fac să sufere. Dumneata nu înțelegi că e perfect absurd ca eu?… În\nsfârșit, e ridicol. E de vină numai Stănică. Dar sunt și eu vinovată, că m-am\njucat. Generalul a aflat, tot Stănică trebuie să-i fi spus, cum are obiceiul, și\nmi-a făcut aluzie. Nu din gelozie, închipuie-ți, din bunătate. E un om bun.\nLui Felix i se păru ciudată și această bunătate a unor oameni cu o\nsituație morală atât de independentă. Se gândi și la Aglae, și la Pascalopol\nși-și făcu mintal socoteala că ființele dezlegate de cătușele familiei, trecute\nprin toate plăcerile vieții, sunt mai îngăduitoare. În tot cazul, fu înduioșat de\njudecata Georgetei și o privi lung.\n— Ascultă, zise aceasta, eu am pretenția de a fi frumoasă, seducătoare,\nștii, nu sunt îngâmfată, dar o femeie își dă seama numaidecât de felul cum e\nprivită de bărbați. Și, apoi, în tagma mea sunt de o castitate aproximativă,\npot să inspir tulburări romantice. M-am întrebat: ești un timid, sunt eu\nlipsită de interes pentru un om cult? Spune-mi drept, nu mă supăr! De ce\nfugi de mine?\nSub imperiul hotărârii lui disciplinare, Felix se apropie de Georgeta și-i\nsărută mâna. În fond, era tulburat și se temu că nu va fi consecvent. Simți că\no forță naturală, imperioasă cere ca relații de acest fel cu femeia să devină",
  "normale. Georgeta îi văzu obrazul înroșit și ochii vinovați și-l luă de bărbie\n(în sine, Felix fu iar înciudat).\n— Ce curioși sunteți voi, tinerii, îndrăzneți și plini de ascunzișuri! De\nce-ai fugit atunci?\n— Trebuie să înțelegi că e jenant pentru mine să lipsesc noaptea de\nacasă. Moș Costache e un om bătrân, merită respect. Apoi, Otilia…\n— O iubești, nu?\nFelix găsi o deosebită mulțumire să se mărturisească și i se păru chiar\nfoarte firesc ca să-și dovedească astfel prietinia față de Georgeta:\n— O iubesc, într-adevăr.\nGeorgeta îl strânse repede de un braț și-l sărută.\n— Dar la mine ce cauți atunci, așa iubești tu pe Otilia? Felix se dădu\nînapoi, dezarmat de argument. Georgeta redeveni serioasă.\n— Nu, zise ea, glumesc, desigur. Iubești într-adevăr pe Otilia și o\nfericesc. Nu faci o crimă dacă vii la mine, oricărui bărbat îi e îngăduit asta.\n— Nu-i așa? Se prinse Felix de precept. De Otilia sunt legat de mult, din\ncopilărie. Și pe tine te iubesc… Altfel. N-am avut nici o intenție rea atunci,\nîngăduie-mi să repar greșeala.\n— Ah, râse Georgeta, ce șiret ești! Vrei iarăși să-l trădez pe generalul cu\ntine? Ei bine, am să fac și asta, fiindcă sunt o fată bună și, de altfel, am\nprins slăbiciune pentru tine, dar fără manifistări casnice. Ai dreptate, în\ndefinitiv, însă află că în cele din urmă devin primejdioasă. Un tânăr s-a\nsinucis din cauza mea! Iubește-mă pe furate, nu te zăpăci!\nPe Felix, această morală îl supără iarăși, lucru pe care Georgeta îl\nremarcă. Fata se așeză pe genunchii lui Felix și-i înconjură gâtul cu un braț.\n— Sunt o proastă că-ți fac atâta morală, iartă-mă, inspiri atâta respect,\nîncât am devenit pedantă. La drept vorbind, îmi placi, asta-i principalul! Fă\ncum crezi!\nCa un fulger trecu prin mintea lui Felix iarăși imaginea Otiliei.\nHotărârea de a-i fi absolut credincios îi întârzia spontaneitatea plăcerii de a\nse simți alături de Georgeta, apoi se simți profund ridicol ca în asemenea\nîmprejurare să stea să mai cântărească sentimentele. Se lăsă cu totul în voia\nsimțurilor, și atât el cât și Georgeta fură fericiți în acest joc care avea\nsavoarea primejdiei, fără a fi propriu-zis amenințați. La plecare, Georgeta îl\nprivi pe Felix cu o simpatie adâncă și-i șopti cu un galeș reproș:\n— Felix, să nu te îndrăgostești de mine! Fii impertinent, așa trebuie să\nfie un bărbat! Ți-o spun pentru binele tău.",
  "Felix se simțea fericit. Era absurd să tăgăduiască acest lucru. Se simțea\nmai ales ocrotit de toate împrejurările și de oameni ca de o conjurație a\nfavorii. Otilia îi păstra un gând de departe și el avea voluptatea de a o iubi,\nGeorgeta îi dădea cu mari gingășii ceea ce era în puterea ei. Era însă\nnemulțumit de el însuși, de această luptă lăuntrică între impulsurile\nmomentane și nevoia congenitală de a-și face un program în viață. Dacă se\nva duce mereu la Georgeta, va fi un profitor, lipsit de orice capacitate de\nasceză în numele unei iubiri mai pure, dacă nu se va duce, va fi un ridicol\ncazuist, timid. Otilia și Georgeta ședeau foarte bine laolaltă, lucrul era\nlimpede, cu toată îndărătnicia de a găsi vreo antinomie. Mai degrabă îl\nsupără facilitatea relațiilor lui. Parcă nu el cucerise pe Georgeta, ci ea îl\ncucerise pe el. Și Otilia îl privise ca pe un factor de a cărui inițiativă nici nu\nse cădea să se informeze. Felix avu în treacăt ideea, pe care n-o lăsă să se\ndezvolte din pudoare, că spre a-și controla voința și capacitatea lui de a\nurmări un scop ar fi trebuit să încerce să cucerească experimental o altă\nfată, inaccesibilă. Însă examenele îl absorbiră cu totul și câtăva vreme uită\nși de Otilia, și de Georgeta.\nPe când citea un curs, străduindu-se să memoreze pagină cu pagină, moș\nCostache, după ce dădu câteva târcoale prin fața odăii lui, crăpă ușa și își\nvârî înăuntru capul lui ca o bilă.\n— Nu-nu-nu te-te duci nicăieri azi? Întrebă el.\n— Nu. Am de învățat. Dar de ce? Ai vreo trebuință de ceva?\n— Nu. Am zis că e frumos afară, e soare, ți-ar face bine să mai iei aer.\nEeee întuneric aici!\n— Îți mulțumesc, zise Felix. Am să ies mâine. Azi vreau să citesc cursul.\nMoș Costache scoase capul din întredeschizătura ușii și dădu să plece.\nEzită însă, și după câteva târcoale îl vârî din nou.\n— Nu-nu-nu ieși din odaie, nu-i așa? Pe jos e urât, fa-fac niște reparații.\n— Nu ies! Răspunse Felix.\n— Bi-bine faci! Se bâlbâi moș Costache, vesel.\nDeși întrebările bătrânului erau cam fără rost, Felix nu le luă în seamă,\ndar rămase cu sugestia vremii frumoase. Într-adevăr, i-ar fi plăcut să se\nplimbe puțin la Șosea, să-și mai consolideze prin odihnă terminologia în\nmemorie. De jos se auzi un huruit ca de mobilă târâtă pe dușumea și apoi\nbătăi de ciocan. Își aruncă ochii prin ferestrele geamlâcului și văzu că în\ncurte nu era nimeni. Ușa de la odaia Marinei era închisă cu lacătul, ceea ce\nînsemna că bătrâna nu era acasă. Moș Costache apăru deodată în curte cu",
  "un ciocan în mână. Privi înspre poartă, în fundul curții, în toate părțile,\nuitând să arunce ochii în sus, apoi se întoarse, călcând în vârful picioarelor\nchiar pe pământ, ca un hoț. Se auziră din nou huruituri și scârțâituri ca de\nlungi cuie trase greu cu un clește. Felix se decise să plece în oraș. Tot\ntrebuia să mănânce undeva, de vreme ce Marina nu era acasă. Se dădu jos\npe scară fără să fie auzit. În sufragerie însă fu oprit în loc de o scenă pe care\nn-o aștepta. Marele bufet era dat la o parte, iar moș Costache ședea\nîngenuncheat în fața unei găuri în dușumea, făcută prin scoaterea unei\nbucăți de scândură. În ea, Felix zări, fără să vrea, o cutie de tablă de-ale\nRegiei, în care luceau monede, și un pachet cu hârtii, după toată aparența,\nbancnote. Bătrânul se silea, cu mâinile tremurătoare și pline de sudoare, să\npună repede deasupra bucata de scândură. Felix voi să se strecoare îndărăt\npe ușă fără a fi văzut, dar dușumeaua trosni sub pașii lui, și moș Costache\nsări galben în picioare cu ciocanul în mână:\n— Ci-ci-cine e? Nu intra!\n— Eu sunt, moș Costache! Am venit să-ți spun că mă duc în oraș. Dacă\nvoiai să repari dulapul, trebuia să-mi spui mie, să-ți ajut.\nFelix mințise intenționat, dar moș Costache îl crezu sau se făcu că-l\ncrede.\n— Nu-nu nu-i nimic. S-a rupt puțin o scândură, îl repar eu, că mă pricep.\nFelix se strecură pe ușă cu ochii în tavan, ca să dovedească bătrânului că\nnu vede nimic. Pe dată ce ieși, auzi cheia răsucindu-se în broască. Ieșit în\nstradă, întoarse instinctiv privirea și văzu că moș Costache pândea la\nfereastră să vadă dacă a plecat. Bătrânul îi făcu un semn de adio cu mâna,\nca să fie sigur că pleacă.\n— Imprudent bătrân, își zise Felix, dacă află Stănică, e un om mort.\nStănică nu află, dar extraordinarul lui simț pentru tot ce se petrecea în\numbră pe raza intereselor lui îl făcea neliniștit și căutător ca o pisică în\npreajma unei fripturi. Felix nu-și putea da seama, în definitiv, ce urmărea\nStănică, și nici acesta nu i-ar fi putut explica într-un acces de sinceritate.\nStănică nu urmărea nimic special, aștepta numai, înfrigurat, lovitura care să-\ni schimbe cursul vieții. Această relativă gratuitate a activității lui îl făcea\nfecund în idei și ascuțit în intuiții, ca pe un adevărat artist. Stănică era\npretutindeni, întreba de toate, dădea sfaturi în toate direcțiile, era frate,\npărinte, consilier pentru oricine, înduioșându-se de propriile lui improvizații\nsentimentale. Felix îl surprindea adesea privind pe fereastră în odaia lui moș\nCostache sau cotrobăind prin casă. Totdeauna întorcea astfel vorba, încât",
  "indiscreția lui părea un lucru firesc și neînsemnat. Felix îl găsi într-o zi chiar\nîn odaia lui. Îl văzuse bine cum scotocește prin cameră, dar, când intră,\nStănică ședea pe un scaun lângă masă și contempla atent o pagină dintr-un\ntratat.\n— E foarte interesantă chestia asta, zise el, bătând cu degetele în carte,\nca și când era limpede că pentru carte venise. Când termini examenele, să\nmi-o dai și mie s-o citesc, vreau să mă informez și eu. Știință exactă, asta a\nfost pasiunea mea. N-am avut părinți…\nFelix îl privise totuși așa de surprins, încât Stănică simți nevoia de a mai\nda o îndreptățire prezenței lui acolo:\n— Domnule, mă uitam la Marina asta, a îmbătrânit rău, săraca. Știi că le\ne cam rudă dumnealor! Ai dracului oameni!\nSă-ți fie rudă, și s-o faci servitoare. Și nici nu-ți închipui în câte familii\nbune, mă-nțelegi, există porcăria asta! O soră nemăritată, o mătușă, așa\npuțin mai cretină, spală rufele celorlalți gratis. Să zic că Marina nu prea face\ncine știe ce treabă, dar, oricum gratis, e o afacere. Eu aș lua-o bucuros, s-o\nscap din mizeria asta, dar te lasă dumnealor? Culmea, nu vrea nici ea.\nDomnule, Marina asta trebuie să aibă parale, pe onoarea mea, asta i-a\nîmprumutat o dată lui moș Costache două mii de franci. Unde dracului i-o fi\nținând? Cunosc o familie care ținea o decrepită de asta numai pentru că știa\ncă are bani. Când a murit însă, n-au găsit nimic. Știi de ce? Ia să văd dacă ai\nfler! Felix ridică din umăr.\n— Avea amant, puiule, avea amant un cocoșat, cu care făcuse și doi\ncopii admirabili, cel puțin ca ten. Nu știu ce învățați dumneavoastră la\nmedicină, dar cocoșații fac copii albi, planturoși, cu pielița ca de chiparoasă\nși crin, ca de plantă ținută în pivniță. Mor însă matematic după un an. Ei, eu\nmă întreb la cine rămâne Marina dacă, doamne ferește (lucrul e inevitabil),\nmoare Costache? Cine se păcălește sau se procopsește? În locul dumitale,\neu aș pipăi terenul, aș trage-o de limbă (am văzut că Marina ține la\ndumneata), să văd ce bani are. Dumneata ai putea s-o iei foarte bine, ca\nstudent ai în ea o comoară, fără nici un ban, pentru puțină țuică. Și pe urmă,\nșmechere, rămâi cu banii. Dar e vorba, are, sau nu are? Dumneata ce zici?\n— Niciodată, răspunse Felix, nu m-am gândit la asta, și chestia mi se\npare inactuală, bineînțeles pentru cel interesat. Ar trebui să moară moș\nCostache, apoi ea, sunt prea multe evenimente de așteptat. Mi se par foarte\nsolizi.",
  "— Bine, bine, noi lucrăm cu probabilitățile. Ia să presupunem că eu,\ncare am experiență, și dumneata, la care țin ca la un frate mai mic, facem un\npact. Dumneata observi, eu pilotez, apoi împărțim beneficiile. Evident, e o\nloterie, dar o loterie cu toate numerele câștigătoare. Trebuie numai răbdare.\nNumai cu asta nu trăiești, dar dacă mai joci și la alte loterii de astea, poate\nveni vremea când toate să se tragă deodată.\nAtunci trebuie să fii pregătit. Dumneata ești doctor, pentru numele lui\nDumnezeu, și știi. Ce e viața? Vax. Ai trecut de o anumită vârstă, încep\nbeteșugurile: ba un reumatism, ba o gută, ba inima, ba rinichii. Într-o bună\nzi, pac, și nu pică unul, ci toți de vârste apropiate. E statistic, e științific. Ieri\nl-a pocnit pe Simion (se curăță la sigur, fac prinsoare), mâine pe moș\nCostache, și nici ceilalți n-o să trăiască o mie de ani. E rândul nostru, al\ntinerilor, să ne așezăm la masa vieții. Da, dar trebuie să fim pregătiți, să nu\nlăsăm lucrurile de azi pe mâine. Bătrânii sunt șireți, escroci, ți-o spun eu, ca\navocat, au dușmănie declarată pe moștenitori. Un bătrân care toată viața n-a\nștiut să se folosească de averea lui, gelos pe tineri, face farse, de pildă, lasă\naverea la o biserică sau la alte instituții și mai neprevăzute. E frumos ca\nOtilia să-și fi consumat aici tinerețea și apoi să rămână pe drumuri, tocmai\ncând e mai încântătoare și are nevoie de lux?\n— Nu cred eu că moș Costache n-are să aibă grijă de ea, spuse Felix,\npuțin atins.\nStănică îi surprinse momentul de slăbiciune.\n— E în stare, e în stare, nu-ți face iluzii, bătrânii au psihologia lor. E de\ndatoria dumitale, dacă zici că o iubești pe Otilia, să pui umărul să creăm aici\no atmosferă sănătoasă, pentru ca succesiunea, când o fi, să se deschidă în\nmod echitabil. Ori vrei să pună mâna soacră-mea pe toate, pe averea în fond\na Otiliei? Dumneata știi că restaurantul a fost cumpărat de moș Costache cu\nzestrea nevestei lui? Era, de fapt, dreptul fetei.\nFelix făcu un gest de protest la injustiție. Stănică atacă problema mai\nadânc:\n— E din partea dumitale o faptă de moralitate. Fata asta dulce,\ndelicioasă trebuie ferită de primejdii, de ispite. Fără nimic și nimeni pe\nlume, știi ce face Otilia, ce e îndreptățită să facă? Se aruncă în brațele lui\nPascalopol, asta face! Și-i dau dreptate.\nStănică, încredințat că a pus punctul pe i, închise cu zgomot tratatul de\nmedicină. Felix se întunecase mai mult, iritat de readucerea în chestiune a\ncazului Pascalopol.",
  "— Ce pot să fac eu? Zise el plictisit. Nu pot și n-am căderea să m-\namestec. În curând voi fi major, și prezența mea în această casă va trebui să\nînceteze.\n— Nici nu trebuie să faci nimic. Să ai numai încredere în mine, să-mi\nușurezi misiunea, să mă lași să fac fericirea Otiliei și a dumitale. Eu aș voi\nsă-l ajut pe moș Costache, să-l învăț cum să facă bine lucrurile. Nu vezi ce\nprostii face? A vândut două imobile până acum, cu sume mari. I-a primit\nbanii în mână, stiu sigur asta, doar am vorbit cu cumpărătorii. Ei bine, ce-a\nfăcut moș Costache cu banii? I-a pus la bancă? Nu cred! Îți închipui că eu\nn-am colindat peste tot? Bătrânii, domnule, nu depun banii! Ei vor să fie\nsiguri de ei, să-i aibă în labă, de aceea și vând. Vor să-i manipuleze, să\npăcălească pe moștenitori. Bătrânii îngroapă, amice. Eu fac prinsoare cu\ndumneata că moș Costache a îngropat undeva banii. Dar unde? Asta-i\nchestiunea. N-ai mirosit nimic, nu bănuiești nimic?\n— Nu, nici nu m-am gândit la așa ceva!\nStănică îl scrută neîncrezător și râse tactic, cu capul lăsat pe umăr.\n— Hoțule, nu zău! Nu-mi prea vine să te cred. Am ajuns la convingerea\ncă ești fin de tot. La dame, cel puțin, ești maestru. N-am făcut în doi ani cu\nGeorgeta ce-ai făcut dumneata în cinci minute. Ăștia care au succes la dame\nse pricep și în lucruri bănești, contrar părerii comune. Dar să zic că n-auzi,\nnu vezi. Eu te întreb așa, să văd, dumneata cum judeci? Unde să-i fi ascuns?\n— În casă nu cred că-i ține, zise Felix, dintr-un sentiment de solidaritate\ncu bătrânul. Avarii îngroapă banii prin grădini.\n— Ei, asta în povești, nu pe aici pe la oraș. Crezi că eu nu m-am plimbat\nprin grădină? Nici eu n-aș crede că-i ține în casă. Însă să știi că aici sunt\nascunzișuri pe care numai el le știe și soacră-mea, ascunzișuri de casă\nveche. Ai să vezi că bătrânul nu face iarna foc, să-l tai, în cutare sobă, ceea\nce înseamnă că-i e frică să nu-i ardă bănetul ascuns prin apropiere. În\ndefinitiv, treaba lui, vorba dumitale, cum își așterne, așa doarme. Eu, unul,\nn-am nici un interes. Mă ocupam și eu, așa ca filantrop, pentru binele lui, și\npuțin și pentru Olimpia. Am, ca să zic așa, un mandat moral, să apăr\ninteresele generației noi față de cea veche.\nFiindcă Felix dădea oarecare semne de plictiseală, Stănică se ridică și\nchiar trecu pragul, dar se întoarse din nou.\n— Ceea ce vrusesem să-ți spun, tocmai aia nu ți-am spus. Te invită Iorgu\nmâine seară la nouă la restaurant. Vine și moș Costache. Are omul o fată\ncăreia îi rupe turta, și a găsit pretext ca să dea o masă cunoscuților, în",
  "vederea că a devenit proprietar. Mai mult pentru asta. Tocmai dumneata,\ncare ai mijlocit, ca să zic așa, afacerea, și moș Costache sunteți eroii serii.\nVin și eu, nici vorbă.\n— Nu cred că am să pot merge!\n— Refuz nu se poate. Am ordin să te aduc. Mai dă-le dracului de\nexamene! Mi se pare c-o să-ți arăt o fată faină.\nÎncredințat că a aruncat argumentul suprem, Stănică ieși pe ușă\nmaiestuos. Într-adevăr, Felix se duse la restaurant, fiindcă moș Costache\nținu neapărat să fie însoțit, și apoi pretindea că trebuie să închidă casa peste\ntot cu cheia, fiindcă a aflat că umblă niște hoți care se introduc prin case și\nașteaptă acolo, ascunși, până când pleacă lumea. În „șambrul” în care Iorgu\noferea, plin de mulțumire, masa, Felix avu surpriza și neplăcerea să\nîntâlnească indivizii cei mai puțin acordabili. Venise Georgeta, generalul,\nOlimpia și chiar Titi, adus s-o însoțească, explicau ceilalți, pe Olimpia până\nla sosirea lui Stănică, și să facă portretul lui Iorgu. Era și Weissmann,\nstudentul (care îl lămuri pe Felix că făcea dantura familiei pe un preț absurd\nde avantajos). Nevasta lui Iorgu era o femeie grasă, enormă, cu fața severă,\nhindenburgiană, și părul roșcat adunat într-un coc ridicol de ascuțit. Părea\nbinevoitoare, cuviincioasă și de origine germană. Fata, care da pretext\nsărbătorii, nu era de față. Fusese culcată de mult. Mai participau câteva\nfiguri necunoscute, un frate al lui Iorgu, un ofițer cu râs încântat, ostentativ\noptimist, o soră a doamnei Iorgu, doi bărbați maturi, corect îmbrăcați, dar\ncu aere de flăcăi bătrâni. Unul se prezentase ca maestru caligraf, și Iorgu\ncomunicase asistenței că arta musafirului constă în a face inscripții, afișe,\nliste de mâncare, în felurite caractere. Situația lui Felix fu din cele mai\npenibile. A săruta mâna Georgetei față de Olimpia și de general i se arăta ca\no operație desperată. Însă atât Georgeta, cât și generalul avură purtările cele\nmai cordiale. Georgeta îl primi cu aclamații, și generalul voi cu orice chip\nca Felix să se așeze lângă el. Titi nu dădu nici un semn de supărare. Făcu el\nînsuși un salut din mână lui Felix, cu obișnuitul aer placid și timid, părând a\nfi uitat cu desăvârșire incidentul. Cât despre Olimpia, ea nu făcu nici o\ndificultate morală, ocupată să admire multele brățări ale doamnei Iorgu,\ncare își scotea greoi și cu multă amabilitate bijuteriile, spre a face plăcere\nmusafirilor. Totuși, Felix era tulburat. Titi se afla exact în fața lui, de\ncealaltă parte a mesei, cu niște bucăți de hârtie de bloc, pe care își propunea,\nprobabil, să treacă la nemurire agapa. Să stea de vorbă, cu o familiaritate pe\ncare nu și-o putea reprima, cu oricâtă sforțare la ipocrizie, între privirile lui",
  "Titi și ale generalului, i se păru lui Felix un chin nou. În ochii lui Titi nu citi\ndecât o mahmură, enigmatică lipsă de gândire. Generalul fu încântător în\nchipul cel mai jenant. Își vârâse un braț după acela al Georgetei, și altul\ndupă al lui Felix și făcea legătura de unire între ei, vorbindu-le încet:\n— Mon jeune ami[5], zise, am așteptat să te mai văd, și nu te-am mai\nîntâlnit. Păcat! Muncești mult, îmi închipui. Însă, te rog eu, nu exagera. Ai\ntimp. Ce zici, întrebă el pe Georgeta, muncește mult?\n— Așa cred! Răspunse Georgeta.\n— Vezi? Reproșă generalul. Totuși e frumos, e foarte frumos ce faci! Nu\ne nevoie însă să-ți părăsești prietenii pentru asta. Domnișoara Georgeta mi\ns-a plâns, sunt dator să-ți spun, că ai neglijat-o. Est-ce qu'on néglige une\nbeauté comme ça?[6]\n— Generale, ești un galant incorigibil, am gust să te sărut.\n— Faites, faites[7], aprobă acesta, mângâindu-și mustățile terminate în\nbilă. Apoi se mărturisi la urechea lui Felix: E o fată delicioasă, o fată bună,\nplină de virtuțile antice.\n— Papa! Reproșă Georgeta în glumă.\n— Zic virtuți, corectă generalul, în sensul de perfecțiune. E femeia\nperfectă, totală, nu o matroană, pentru Dumnezeu!\n— Va să zică, noi suntem matroane, bietele femei măritate! Crezu\nOlimpia că trebuie să obiecteze, pentru întreținerea convorbirii.\n— Oh, madam, deloc. N-avem dreptul să calomniem femeile înainte de\na le cunoaște posibilitățile.\nGeorgeta fu cam îngrijorată de această conversație, ce putea degenera în\naltercații cu o femeie ca Olimpia, și, ca să înlăture răspunsul generalului,\nluă o bucățică de șvaițer și-l vârî cu vârful degetelor în gura acestuia.\nGeneralul prinse șvaițerul și, în treacăt, sărută și degetele Georgetei. Fata se\npregătea să-i mai astupe gura cu o altă bucată, făcând și ea la fel, în scopul\nstimulării, când sosi Stănică. Primejdia era înlăturată.\n— Să mă iertați c-am întârziat, dar de-abia am scăpat de socru-meu.\nOlimpia, ce să-ți spun, iubitul tău tată e imposibil. A aruncat pernele pe\nfereastră, a sfâșiat cearșafurile, a făcut un tămbălău grozav.\n— Ce are? Întrebă madam Iorgu. Stănică râse.\n— Are gărgăuni, madam Iorgu, ce să aibă? I-a intrat în cap că duhul\nsfânt, prigonit de oameni, s-a ascuns în cearșafuri, și se supără când bați cu\nbățul plapuma și celelalte. Astă-seară n-a vrut să se culce, fiindcă rufele n-\naveau duh, fiind spălate cu leșie și persecutate. M-a văzut pe mine cu batista",
  "asta și striga zor-nevoie că duhul sfânt s-a ascuns în ea și să i-o dau să\ndoarmă pe ea. De-abia l-am potolit.\n— De ce nu-l duce într-un sanatoriu? Observă madam Iorgu. Ofițerul\nrâse zgomotos.\n— Ce sanatoriu? Balamuc! Nu și-a făcut injecțiile. Această ieșire\nneghioabă făcu pe toți să tacă, din respect pentru Olimpia, care încruntase\nsprâncenele. Felix reținu totuși banala calomnie cu injecțiile, și un\nraționament îi străbătu repede, obscur prin minte.\n— Hai mai bine să ne veselim, îndemnă Stănică. Toată lumea să\ntrăiască, și în special eroii serii, am numit pe iubitul nostru conu Iorgu cu\nfamilia sa și pe simpaticul meu moș Costache et compania. Ce gândiți\ndumneavoastră? Conu Iorgu a devenit proprietarul celui mai rentabil local\nde noapte, iar moș Costache a încasat parale bune. Spune drept, moș\nCostache, erau noi hârtiile, frumoase? Unde le-ai ascuns?\n— Unde le-am ascuns eu, nu le găsești dumneata! Glumi cu maliție moș\nCostache.\n— Doar nu le-ai depus la vreo bancă, să dea faliment. S-au pârlit mulți.\nStănică examină fața lui moș Costache, spre a-i surprinde reacțiunile,\ndar acesta îngițea de zor, cu lăcomie aperitivele.\n— E bine să fii bogat, dar e bine să fii și sărac. Fiecare stare cu\navantajele ei. Azi, dacă ai bani, nu știi ce să faci cu ei. La bănci nu sunt\nsiguri, acasă te pradă hoții, să-i cheltuiești te îmbolnăvești, să nu-i\ncheltuiești, la ce-i mai ai?\n— De asta, se vede, observă Olimpia ironic, nu faci tu avere, ca să nu-ți\nbați capul!\n— Să știi că da! Zise Stănică, prefăcându-se că o ia în serios. Nici nu știi\nce se poate întâmpla! Iată un caz tragicomic. Unul are câteva sute de mii de\nlei pe care nu vrea să-i depună la bancă și-i ține în casă. I-a pus pe undeva\nprin sobă, sau într-un dulap, între două scânduri, așa ceva. Spune dumneata,\nmoș Costache, unde se țin banii de obicei?\n— Unde nu-l taie capul pe ticălosul de moștenitor!\nToți râseră, iar Stănică, în gândul lui, făcu pe bătrân pezevenghi.\n— În sfârșit, i-a pus pe undeva prin casă, unde poți doar să-i pui, în\npivniță, în pod, sub saltea etcetera. Ei, și servitoarea a șters parchetul cu\nbenzină, uitând să deschidă geamurile, un chibrit aprins a căzut pe\ndușumea, și vaporii de benzină au luat foc, și toată casa a fost scrum în două",
  "ceasuri, cu bani cu tot. Morala: Nu pune banii de unde nu poți să-i scoți\nimediat.\nStănică încercă să fixeze în ochi pe moș Costache, care continua a părea\nnepăsător, însă mânca cu o repeziciune cam nervoasă, evitând să ridice\nprivirea.\n„Să știi, își zise Stănică detectivistic, că l-am prins pe moș. Îi are în casă\nbanii!”\n— Domnule, zise el tare, sunt oameni care strâng o avere în lăzi, și nu\nprind de veste când moneda iese din circulație, rămânând ca tinichea goală.\nDar o să iasă acum o lege, am auzit eu, teribilă. Statul are nevoie să circule\ncapitalurile. Dacă le ții în ladă, frustrezi societatea de posibilitățile închise\nîn ele. Ei bine, statul te forțează să declari ce parale ai, chemându-te să\npreschimbi bancnotele. Nu le-aduci, treaba dumitale, îi pierzi, dacă însă îi\naduci, atunci ești obligat să împrumuți statul cu atât, contra titluri.\n— Ești deștept dumneata! Cine a inventat legea asta? Zise moș Costache\ncu o indispoziție abia acoperită.\nStănică deveni elocvent:\n— Asta e o metodă clasică de a pune mâna pe paralele particularului.\nNumai un război să vină, cum se aude, și nu te-ntreabă nimeni dacă-ți\nconvine ori nu. Dar dacă m-ai întreba pe mine cum să te aperi, eu ți-aș\nspune.\n— Cum? Întrebă moș Costache, sarcastic, dar mâncând mereu.\n— Trecând-o asupra moștenitorilor, în câteva părți, ca să nu atingi\nminimul impozabil. Sau, dacă vrei, le lași obligațiunile statului, și dumneata\nmănânci banii.\nMoș Costache era gata să declare supărat că „n-are nimic”, însă Iorgu se\nafla în fața lui ca cea mai bună dovadă că primise bani. Se mulțumi să\nglumească:\n— Când ești tânăr, n-ai bani, și când ești bătrân, dacă i-ai strâns, te\npândesc rudele!\n— Asta așa e! Aprobă generalul. De aceea eu am hotărât să-i cheltuiesc\ncu tinerețea.\nZicând acestea, strânse de braț pe Georgeta și pe Felix, dar mai mult pe\ncea dintâi.\n— Mon géneral, prinse ocazia Georgeta, când îmi cumperi o blană?\n— Întrebarea e improprie! Răspunse galant generalul. Cumpărătura e de\nmult făcută! Vrei să spui, când să te însoțesc ca să ți-o alegi!",
  "Olimpia privi pe Georgeta cu invidie și cu o curiozitate infinită, ca și\ncând aceasta ar fi fost un animal apocaliptic.\nPrintr-o firească asociație, convorbirea începu să se desfășoare asupra\ncopiilor, pentru care părinții strâng bani privându-se de toate bunurile, ca\napoi ei să-i risipească.\n— Noroc că am fată, zise madam Iorgu, fetele sunt mai cuminți!\n— Pe fete nu trebuie să le măriți? Observă Olimpia. Uneori e mai greu\nca cu băieții. Știu asta din familie.\n— N-o silesc să se mărite! Dacă are noroc, mărite-se, dacă nu, e bine și\nașa!\n— Perfect, zise Weissmann, va practica iubirea liberă, pentru plăcerea\nproprie.\nÎn afară de Georgeta, Felix și generalul, care pufniră de râs, ceilalți\npriviră uimiți la Weissmann. Olimpia îndeosebi îl contemplă ca pe un\nmonstru.\n— Cum, țipă aproape Stănică, să ții fata nemăritată? E o crimă dublă\nîmpotriva vigoarei nației și a economiei. Cum, să stea fata sterilă, să piară\nnația românească, să scadă populația? Și cu averea ce faci? În definitiv, ea e\nnumai un împrumut al societății, care trebuie restituit…\n— Bravo! Aprobă Weissmann. Trebuie restituit comunității. Weissmann\nfu iarăși contemplat cu mirare.\n— Dă-mi voie, corectă Stănică, nu umbla cu socialisme de ale dumitale.\nBunurile trebuiesc redate societății prin mâinile copiilor, ca să se folosească\nși generația nouă.\n— Bați câmpii, Stănică, zise Olimpia, asta e de la sine înțeles că copiii\nau să moștenească.\n— Firește, făcu voluminoasa doamnă Iorgu.\nIorgu însuși se aplecă înspre locul unde ședeau generalul, Felix și\nGeorgeta și mărturisi cu un gest generos din mâini:\n— Îi las fetei avere împărătească! Mititica! Stănică auzise.\n— Nu m-ați înțeles, strigă el, dacă mă împiedicați să vorbesc! Nu e de-\najuns să-i lăsați fetei avere, trebuie s-o măritați, ca de avere să se folosească\nși altul.\n— O mărităm, o mărităm, zise împăciuitor Iorgu.\n— Întrebarea este, cu cine o măriți?\n— Eu aș vrea ofițer sau doctor, zise madam Iorgu.",
  "— Doctor, sări Stănică, uite doctor! Și întinse mâna spre Felix. Lucica\nare opt ani acum, peste șase ani e nubilă, și atunci dumnealui este tocmai\ndoctor proaspăt. Băiat fain.\nAtât Iorgu, cât și nevasta lui priviră cu simpatie și modestie la Felix,\ncare găsea scena foarte penibilă și blestema în gând limbuția lui Stănică.\nOlimpia însă părea nemulțumită, și pe Felix îl surprinse asemănarea ei cu\nAglae.\n— Fata dumneavoastră, zise ea, cu o maliție molatică, trebuie să aibă\naspirații mai înalte, un magistrat, un ofițer superior.\nStănică pufni de râs, fără să explice cauza. Iorgu, împăciuitor, închise\ndiscuția:\n— Ce-o fi, nu ne uităm, să fie numai tânăr de ispravă, să muncească,\ncum am muncit și eu, care m-am ridicat de jos. Însă, ce să vorbim acum\ndegeaba, că fata e mică. Mai bine să bem în sănătatea ei și a tuturor.\nChelnerii, mobilizați la spatele invitaților, umplură paharele și toți băură.\nGeneralul se amețise de-a binelea, păstrând totuși dignitatea. Voia cu orice\nchip să vadă relațiile între Felix și Georgeta mai cordiale.\n— Mă rog matale, insistă el pe lângă Felix, care se simțea jenat,\nGeorgeta e o perlă, e o fată adorabilă, pe care țiu s-o cultivi, te invit s-o\ncultivi. Îmi datorești această finețe. Predau în mâinile dumitale o pupilă\nscumpă.\nÎn tot acest timp, moș Costache, mulțumit că scăpase de insinuațiile lui\nStănică, mânca harnic și bea mereu, sugându-și buzele groase, privind\nnumai în farfurie. Madam Iorgu, căzând cu ochii asupra lui, crezu de datoria\nei să fie amabilă:\n— Domnule Giurgiuveanu, am auzit că aveți o fată, domnișoară, să vă\ntrăiască, s-o vedem măritată. Unde e acum, de ce n-ați adus-o?\nMoș Costache mormăi ceva, cu gura plină, în imposibilitate de a\narticula. Stănică luă cuvântul în locu-i:\n— Otilia? Unde e ea acum, n-are nevoie de noi. E la Paris. Stănică spuse\nultimele vorbe triumfător, rotindu-și privirile asupra întregii asistențe.\nInocentă, madam Iorgu întrebă pe Olimpia:\n— Studiază?\nOlimpia făcu o strâmbătură, pe care Stănică o remarcă.\n— Studiază muzica, zise el, făcând totuși cu ochiul spre grupul din jurul\ngeneralului.",
  "— Așa? Exclamă madam Iorgu, fără să intuiască jena celorlalți. Trebuie\nsă cheltuiești, domnule Costache, multe parale… Cu întreținerea.\nMoș Costache bâlbâi ceva în paharul de vin pe care tocmai îl ducea la\ngură. Stănică, făcând iarăși cu ochiul, explică:\n— Are bursă. A remarcat-o un profesor, care a stăruit pentru specializare\nși a condus-o personal, notați bine, personal, la Paris.\n— Foarte frumos! Aprobă madam Iorgu. Ofițerul, imprudent, intră pe\nneașteptate în vorbă:\n— Parcă plecase cu unul Pascalopol, moșier mare. Așa auzeam\nvorbindu-se, doar o cunosc pe duduia, fată superbă.\nFelix se simți înăbușit. Georgeta voi să salveze situația:\n— Sunteți informat greșit, domnule locotenent. Otilia mi-a fost colegă\nde conservator. Este o pianistă excepțională.\nOlimpia, care dădea mereu semne de plictiseală, încercă să reteze\ndiscuția:\n— Nu înțeleg de ce ne pierdem vremea cu astfel de nimicuri. Otilia nici\nnu ne este rudă, nu e fata lui moș Costache, e o…\nN-apucase să sfârșească. Moș Costache, înroșindu-se brusc, bâlbâi\nviolent:\n— Să-să-să nu spui prostii, de-despre fa-fa-fata mea! Stănică își însuși\nindignarea bătrânului:\n— Vezi ce comedii faci, iubito? Cum poți să spui asemenea prăpăstii,\ncând nu cunoști lucrurile? Așa e, o scuză Stănică față de ceilalți, când o fată\ne crescută în idei greșite și în dușmănii. Familiile dumnealor nu prea se au\nbine, mă înțelegi, și de aci toată povestea.\n— E rău când nu e unire în familii, zise madam Iorgu, mereu placidă și\nnepricepând situația.\nFelix fu foarte deprimat de această scenă care îl atingea direct, deși cei\nde față nu se gândeau o clipă că el ar fi în cauză. Atunci își dădu seama că\ntot ce privea pe Otilia îl preocupa, cu toate sforțările de indiferență pe care\nîncerca să le facă. Georgeta însă observase asta de la început și, împreună\ncu ea, din finețe și din experiență, și generalul. Amândoi se străduiau să\natragă pe Felix, folosindu-se și de Weissmann, într-o convorbire străină de\nobiectul conflictului:\n— Am auzit, domnule Felix, că la balamuc, vorbea Georgeta, sunt\nbolnavi foarte interesanți. Mi-ar plăcea să văd o dată.\nWeissmann interveni:",
  "— Te duc eu, domnișoară. Optzeci la sută din bolnavi provin nu din\ninfectații sanguini, ci din cei morali. Constrângerea, în materie erotică,\nzdruncină creierul. Dumneata, care ești o fată fără prejudecăți, dispunând\nliber de posibilitățile dumitale sexuale, ai să vezi dezastrele societății\nburgheze.\nGeorgeta, deși cam încurcată de libertatea de limbaj a lui Weissmann, îl\nascultă în interesul lui Felix, fără să-i pese de ochirile celorlalți, aprobată de\nzâmbetul cordial al generalului. Felix era, în chip învederat, distrat.\nGeneralul găsi că ar fi potrivit ca Felix să se retragă și, cu aprobarea\nrecunoscătoare a acestuia, cei trei se ridicară. Moș Costache declară posac\ncă vine și el. Familia Iorgu se arătă mâhnită:\n— Puteai să stai, măcar la prăjituri.\nÎntr-adevăr, chelnerii aduceau pe tăvi lungi de argint mormane de\nprăjituri și de fructe. Pe fața lui moș Costache se dădu o scurtă luptă de\ntonuri, apoi lăcomia învinse, și bătrânul rămase pironit pe scaun. Georgeta\nși generalul conduse pe Felix pe strada pustie, ținându-l fiecare de un braț și\nsilindu-se, într-un chip care în altă împrejurare ar fi fost comic, să-l\nînvioreze. Generalul părea afectat:\n— Fetița mea, dar tânărul nostru mi se pare că e îndrăgostit.\n— Așa mi se pare și mie, confirmă Georgeta în șoaptă, cu grija unei\nmame de a nu deștepta copilul.\n— O! Dar atunci e îngrozitor! Te invit să ai grijă de dânsul. Felix simți\nnevoia de a rămâne singur, își lua rămas bun de la cei doi, care-l părăsiră cu\ncele mai atente gingășii. Apoi o luă înainte cu o necesitate neînfrântă de a\nmerge; străbătu toată Calea Victoriei, pustie, și se înfundă în Șosea, până la\nHipodrom. Pe măsură ce mergea și obosea, sufletul i se calma și începea să\naibă o viziune mai obiectivă a lucrurilor. Adunarea la restaurantul lui Iorgu\nîi apăru de o hibriditate caricaturală. Moș Costache, avarul care vânduse\nlocalul, mânca la masa cumpărătorului. Stănică și Olimpia, hiene avide de\nmoșteniri, făceau pe moraliștii. Georgeta, curtezană, și generalul, stricat\nbătrân, îl ocroteau pe el, care avusese legături cu Georgeta. Politețea, mai\nmult, delicatețea lor erau indiscutabile. Se vede că numai oamenii fără legi\nîn viață erau în stare să perceapă situațiile fine. Totuși, ce penibilă postură!\nȘi în mijlocul acestei adunături, el suferea și se indigna de calomnierea\nOtiliei, care plecase într-adevăr în Franța, însă nu pentru studii, cum\npretindea, cu onctuoasă perfidie, Stănică, ci ca să se plimbe cu moșierul\nPascalopol, așa cum afirma necioplitul locotenent. Moș Costache se arăta",
  "atins de ponegrirea Otiliei, dar el însuși nu o ajuta cu nimic să-și clarifice\nsituația, ba chiar o împingea, lacom, la combinații cu Pascalopol. În această\nsocietate, mai de treabă era tocmai aparent teribilul, cinicul Weissmann,\ncare, limitându-se la orori verbale și la paradoxuri, le făcea totuși mici și\ndiscrete servicii medicale. Obosit, Felix se lăsă pe o bancă. Aerul se\nînvineți, apoi se albi, și lucrurile căpătară contururi. Un hârșâit monoton de\ntârn se auzi pe undeva, și două faetoane de lăptari matinali se îndreptară\nspre oraș. Se făcuse dimineața. Sufletul lui Felix se umplu de elanuri și\nhotărâri mari. Experiența lui nu se prefăcu în deprimare, ci într-o mare\nvoință de a se ridica deasupra tuturor. Își puse în gând să facă astfel încât să\nnu depindă de nimeni, să nu fie silit să sufere trivialitatea nimănui.\nNădăjdui orbește că Otilia se va păstra mândră, până ce el va fi liber de el\nînsuși, ca atunci, plin de mărinimie și fără nici o răsplată, să-i întindă mâna.\nLiniștit de această hotărâre, se ridică de pe bancă și se îndreptă spre orașul\ncare începea să fiarbă.",
  "XV\nSimion devenise atât de supărător, încât Aglae se hotărî să scape de el.\nPropriu-zis, ea nu prea credea în nebunia lui și-l trata ca și când el s-ar fi\nprefăcut, ca să-i facă ei zile negre. Ideea de a-l interna într-un sanatoriu fu\nrespinsă cu indignare:\n— Cu ce să-l țin în sanatoriu? Are el vreo avere?\n— Are pensia, observă Stănică.\n— Ce-ai zis? Pensia? Dar eu, copiii cu ce trăim?\nÎn realitate, Aglae avea destulă avere, strânsă din chiar banii lui Simion,\nprivat sistematic de orice plăceri. Stănică propuse în cele din urmă, cu\noarecare prudență, de a vârî pe Simion într-un ospiciu, deși, zicea el, s-ar\nputea afla că bătrânul are avere (însă el avea să facă rost de un act de\npaupertate), și apoi soluția ar putea să nu convină, fiindcă e penibil să se\nștie că ai un soț la ospiciu etc.\n— Și ce, zise Aglae, acru, eu l-am adus în halul ăsta? Să se ducă unde l-\nau adus faptele lui.\nÎntr-o duminică, totul fu pregătit ca Simion să fie scos din casă.\nWeissmann se oferise să îndeplinească delicata însărcinare, după ce ospiciul\nfusese prevenit. Bătrânul avea să fie plimbat sub un pretext oarecare, dus\napoi la ospiciu, ca spre a-l vizita, și lăsat acolo. Istețul medicinist studiase\nbine chestiunea, conversând de câteva ori cu Simion, și-și alcătuise în cap\ncâteva scene posibile. Aglae strânsese într-un geamantă-naș câteva lucruri\nde îmbrăcăminte, pe cele mai rupte, și acum aștepta în sufragerie sosirea lui\nWeissmann. Mai milt din curiozitate decât din simpatie, toți ai casei,\nStănică, Olimpia, Titi, Aurica, se adunaseră în aceeași încăpere, pe canapea\nși pe scaune, de-a lungul pereților, și priveau ca la un spectacol. Din când în\ncând, deschidea ușa cu o curiozitate avidă, lipsită de orice rușine, Marina,\nplină pe mâini de făină, așa cum ieșise din bucătăria casei vecine. Simion,\ncu ochii exaltați, slăbit și cu barbă crescută în săgeată, ședea la masă și\nsorbea lacom dintr-o ceașcă cu lapte. După ce sfârși de băut, privi în fundul\nceștii, mirosi, apoi zise:\n— Aici a fost oțet.\nAglae se supără:\n— Ești nebun? Ce oțet? Dacă era oțet, nu-l beai! De unde până unde\noțet?",
  "— Lui Isus, lumea îi dă să bea oțet. Cu asta mă hrănesc eu de când au\napărut semnele.\nOchii lui Simion arătau îngrijorare și suferință, însă Aglae nu trăda nici\nun fel de milă și nu arunca nici o vorbă blândă spre a-l potoli. Dimpotrivă,\nfu din ce în ce mai iritată:\n— Slavă Domnului, te-am hrănit ca pe un trântor, cu ce-a fost mai bun,\nani de zile, fără nici o bucurie din partea ta, și acum vii să-mi spui că ți-am\ndat oțet. Oțet să fie în inima dușmanilor.\n— S-au arătat semnele! Repetă, mai tare, Simion.\n— Ce semne, tată-socrule? Întrebă Stănică, cu intenții psihiatrice, făcând\ncu ochiul celorlalți. Cine știe, poate dumnealui are dreptate. Trebuie să-l\nascultăm.\nSimion arătă cu degetele descărnate înspre barbă.\n— Domnul mi-a dat barba lui.\n— Mai bine te-ai fi tuns puțin, decât să stai în halul ăsta.\n— Eu să mă tund? Zise Simion violent, sărind de pe scaun. Nimeni să\nnu se atingă de Domnul Isus.\nAglae îl privi cu mare dispreț, ceilalți cu felurite grade de placiditate.\nNumai Stănică părea aci distrat de spectacol, aci străbătut de milă.\nCuprins de agitație, Simion începu să se plimbe prin casă, gesticulând și\nprivind la hainele lui. Nasul îi era înroșit ca de ger, și mucozitățile se\nprelingeau pe mustăți. Vorbi repede:\n— Ereticii îmi fură banii, s-au unit toți să-mi chinuie hainele, uitați-vă la\npantaloni (erau scurți) cum mi i-au decolorat, mi-au bătut hainele pe cruce.\nCristos a fost izgonit din lume, au omorât pe Cristos, lumea a rămas fără\nDumnezeu, îmi scriu ucenicii și nu-mi dați scrisorile, asta e scandal, am să\nreclam împăratului Cezar, mi-ați furat mănușile, Cristos s-a făcut iarbă și-l\nmănâncă găinile (niște găini se vedeau în curte), unde e pardesiul meu…?\n— Eu ți-am furat banii, strigă Aglae, în culmea ciudei, eu?\n— Mamă, încercă Olimpia s-o potolească, nu te potrivi!\n— Lasă-mă în pace, dragă! Eu i-am furat banii? Banii i-ai risipit cu\nstricatele, să mă ierte copii ăștia, ele te-au adus în halul ăsta. N-ai haine?\nDar ce, eram să-ți fac eu haine? Din pensia ta păcătoasă? Alți oameni de\nvârsta ta aleargă, muncesc, nu stau ca trântorii. Am copii mari și nu i-am\npus la casa lor. Tocmai când să îngrijesc și eu de bătrânețea mea, că nu mai\nsunt așa tânără cum am fost odată, îmi faci zile fripte? Mi-am mâncat\ntinerețea cu tine, ticălosule!",
  "Aglae începu deodată să plângă, din nervozitate, cu sughițuri ascuțite, ca\nși Aurica altă dată. Apoi își șterse brusc ochii și luă o mină și mai\ndușmănoasă ca înainte. Pe buzele lui Stănică flutură un zâmbet: „Mare\ncutră, soacră-mea asta! Gândi el. Cum sare capra, sare și iada. Așa ar fi în\nstare să facă și iubita mea Olimpia, dacă, Doamne ferește, aș fi bolnav și\nbătrân. Familie scârboasă!”\n— Mamă, continuă el tare, de ce-ți strici sănătatea? Fii rezonabilă! Uite,\nsuntem noi în jurul dumitale, sunt eu. Contează pe mine, ca pe un fiu\ndevotat. Vom face cum va fi mai bine.\nSimion, uitând furia dinainte, zise, bine dispus și profetic:\n— Curând, și nu mă veți mai vedea. Mă duc unde m-așteaptă armatele\nde îngeri să mă îmbrace cu haine de aur!\nTiti începuse, să se legene, rezemat de sobă, iar Aurica, la fereastră, își\ntăia cu foarfecele pielițele din jurul unghiilor. În sfârșit, Weissmann sosi cu\no trăsură, pe care o lăsă să aștepte în poartă. Anticipând în mod imprudent\nplanul de captare a lui Simion, Aglae zise:\n— Simioane, uite, a venit domnul doctor. Să te duci cu dumnealui să te\nvadă, să-ți dea ceva să te faci bine, și pe urmă te întorci acasă. Vă duceți cu\ntrăsura!\nSimion făcu o săritură de maimuță:\n— Ce doctor? Eu nu sunt bolnav. Eu sunt cel mai sănătos om. Eu sunt\nOmul și nu voi muri în vecii vecilor. Cel ce se-nchină mie și tatălui meu,\nacela se va mântui.\n— Papa, găsi cu cale Olimpia să intervină, domnul îți vrea binele, de ce\nsă nu mergi?\nToată inimiciția irațională a lui Simion pentru Olimpia se redeșteptă:\n— Nu vorbesc cu dumneata! Să nu-mi zici papa, că nu te cunosc. Nu\nești fata mea! Copiii mei sunt cei ce mă urmează și se închină mie.\n— Eu îți sunt fiu adevărat, fiindcă cred în învățăturile dumitale! Zise\nWeissmann.\nSimion îl privi cu interes, dar își reluă iarăși preumblările prin casă, ca\nun câine prudent, după ce a mirosit un individ. Olimpia, jignită, lăsă să se\nvadă în ochii ei toată verzimea urii. Aglae clătină din cap, agasată:\n— Așteaptă birjarul, pentru numele lui Dumnezeu, o să mă coste o\ngroază de parale!\nWeissmann o examină pe furiș și se putea ghici uimirea lui față de o\nastfel de nesimțire. Prudent și politicos din fire, nu-și trădă sentimentul",
  "lăuntric și medită repede asupra mijloacelor oportune pentru a scoate pe\nbătrân din casă.\n— Domnule profesor, zise el foarte ceremonios, doamnele au glumit,\nfără îndoială, sau e la mijloc o eroare. Eu nu sunt doctor și n-am venit să vă\nconsult. De altfel, sănătatea dumneavoastră mi-este cunoscută, vorbește\ntoată lumea. Am venit atras de reputația dumneavoastră de… De învățat.\nDe.\nSimion se opri din mers și sorbi vorbele lui Weissmann, privindu-l, deși\nla drept vorbind pupilele, în neputință de a se concentra, erau risipite în gol.\nCuvântul „profesor”, respectul studentului îl măguleau. Însă Weissmann\nfolosise titulatura la întâmplare, neștiind de fapt ce profesiune avea Simion.\n— A auzit lumea de învățăturile mele? Întrebă serios Simion.\n— Dacă a auzit, mă-ntrebi? Dar cine nu cunoaște pe marele, pe\nmarele… (Weissmann nu-i cunoștea numele.)\n— Profet Tulea, sugeră Stănică.\n— Exact! Confirmă studentul.\n— Și ce dorește lumea de la mine? Întrebă măreț Simion.\n— Ce dorește? Să ieși în lume, să luminezi opinia publică, să aduci pe\nrătăciți pe calea ceea bună.\nSimion se mai gândi câtva, apoi se împotrivi:\n— Nu merg. Misiunea mea pe pământ s-a sfârșit. Am băut fiere și oțet,\nam fost răstignit în hainele mele, acum trebuie să mă întâlnesc cu îngerii.\n— Domnule Tulea, se rugă Weissmann, eu de ce-am venit? Îngerii te\nașteaptă. Pe cinstea mea. M-au trimis pe mine cu trăsura, să te chem.\nPrivește caii!\nSimion aruncă ochii rătăcit pe fereastră și privi caii costelivi,\nînfrumusețați de birjar cu câte o floare la ureche.\n— Au aripi? Întrebă el.\n— Cum să n-aibă, domnule Tulea? Au câte douăsprezece aripi fiecare.\nSimion se plimbă din nou nedumerit prin odaie, în așteptarea anxioasă a\ncelorlalți, apoi se încăpățână iarăși:\n— Nu merg! Îngerii trebuie să vină aici să mă ridice de-a dreapta tatălui.\nNu mă înșelați dumneavoastră pe mine. Diavolul e șiret, ia felurite chipuri.\nWeissmann se scărpină la ceafă, contrariat. Se pipăi la buzunarul din\nspate al pantalonilor, unde avea o cutie „Record”, cu seringă și fiole de\nmorfină, apoi luă la o parte pe Stănică și-i șopti ceva la ureche, în vreme ce\nSimion îi observa foarte alarmat. Trecură amândoi în odaia învecinată, de",
  "unde se întoarseră peste câteva minute. Weissmann ținea în mână seringa cu\nmorfină, iar Stănică o bucată de vată îmbibată cu alcool, al cărui miros se\nrăspândi în odaie.\n— Domnule Tulea, maestre, zise dulceag studentul, știu eu un mijloc ca\nîngerii să vină mai curând. Îți facem o mică înțepătură în braț, neînsemnată,\ncu asta, și numaidecât ai să simți lucruri minunate.\nSimion se dădu înapoi, cu oroare. Din fericire, Stănică avu un cuvânt\nnimerit:\n— Îmi pare rău că te porți așa, zise el cu prefăcută dezamăgire, mi se\npare mie că nu ești ceea ce pretinzi. Isus a fost înțepat pe cruce cu sulița, și\ndumneata nu te lași înțepat cu un ac. Ce fel de sfânt ești?\nSurprins de argumentare, Simion se opri locului fără replică, și\nWeissmann îi trase haina cu repeziciune și-i făcu injecția înainte ca bătrânul\nsă se dezmeticească. Stănică îi șterse locul înțepat cu vată, în vreme ce\nSimion, repede amețit, privea curios spre propria-i mână:\n— Nu cumva vreți să-mi furați mâna, cum mi-ați scurtat hainele?! Zise\nel bănuitor.\n— Nu! Protestă amabil Weissmann.\nÎmbătat de stupefiant, Simion se lăsă pe un scaun, privind tulbure\nînaintea lui. Părea foarte fericit.\n— Ei, cum te simți acum?\n— Mă simt bine, foarte bine, simt sănătatea în trupul meu.\n— Nu ți-am spus eu? Zise Weissmann, privind pe fereastră înspre\ntrăsură, al cărui birjar, impacientat, plesnea din bici. Gândește-te mai bine!\nNorodul te așteaptă, de ce nu vrei să mergi? De altfel, orice sfânt se retrage\ncâtăva vreme în pustiu, într-o chilie, ca să se purifice. Dacă vrei, te ducem\nîntr-o mânăstire adorabilă, unde vei putea medita absolut singur. Nu vin\nacolo decât îngeri îmbrăcați în alb, dimineața la nouă și seara. Acolo este\nlocul dumitale, maestre!\n— Și e pustiu?\n— Pe onoarea mea! Mai pustiu ca-n Thebaida.\nUn cap zbârlit se lipi de fereastră. Era Marina, care spiona de afară.\nSimion, exaltat, se lăsă luat de braț de Stănică și Weissmann, care-l suiră\niute în trăsură, ca să nu se răzgândească. Nimeni din casă nu arătă vreo\nemoție deosibită. Aglae privea înciudată că scena se prelungește prea mult,\nOlimpia nu-și descrețise nici acum fruntea strânsă de necaz. Titi se legăna\nlângă sobă, iar Aurica își îngrijea atent mâinile. Birjarul dădu bice cailor, și",
  "roatele se rostogoliră pe caldarâm. Atunci Simion întoarse capul înapoi și,\nca și cuprins de o subită emoție, strigă, arătând cu degetul:\n— Uite salcâmul ce mare s-a făcut!\n— Lasă, zise Stănică speriat, că-l vedem când ne-ntoarcem. Și făcu\nsemn birjarului să mâne repede.\nRămasă singură, Aglae își puse un șorț dinainte, mobiliză pe Aurica și pe\nOlimpia, precum și pe servitoare și începu să scoată afară toate lucrurile din\ncamera lui Simion. Strânse patul și-l aruncă într-o magazie, aruncă pe foc\ntoate hârtiile pe care le găsi, resturile de îmbrăcăminte le zvârli la gunoi,\ncurăță pereții și dușumelele, apoi făcu un fel de odaie de primit.\n— Uite, aici să stați voi când veniți pe aici, zise ea Olimpiei. Am mai\nlimpezit casa, că se făcuse grajd.\nDin ziua aceea, Aglae nu mai aminti niciodată numele lui Simion și nici\nnu dete vreodată semn că regretă lipsa lui. Peste câteva zile venise\nWeissmann să-i comunice că ar fi nimerit să trimită bătrânului unele lucruri\nși bani. Ea declară mirată că i-a dat tot ce trebuie. Atins, studentul îi aminti\ncă cheltuise câțiva franci cu trăsura, ceea ce era adevărat, fiindcă Stănică\nspusese că n-are bani și că Aglae va plăti pe dată ce i se va cere. Aglae, însă,\ndeveni neîncrezătoare.\n— Curios, zise ea, mie ginerele meu mi-a spus că s-a plătit tot. Am să-l\nîntreb și, dacă n-a plătit, cu plăcere.\nVexat, Weissmann plecă fără să mai insiste. Felix, căruia îi povesti\naceste lucruri, fu atât de rușinat, încât recurse la o minciună. Dădu zece lei\ncolegului, sub cuvânt că într-adevăr Stănică îi dăduse acești bani amintind\nnumele lui Weissmann, dar el în grabă nu ținuse minte explicațiile aceluia.\nWeissmann zâmbi cu îndoială.\n— Accept, zise el, istoria ta, fiindcă n-am un franc în buzunar. Dar să știi\ncă cucoana pentru care arunci zece lei nu merită astfel de sacrificiu. Cât\ndespre bătrân, te vestesc că nu mai face două parale. Are paralizie generală.\nȘi măcar n-o are interesantă. Tot ce poate fi mai tipic, din punct de vedere\nclinic. Era să mi-l dea înapoi.\nDupă plecarea lui Simion, Aglae își schimbă deodată manierele. Începu\nsă se îmbrace din ce în ce mai modern, să meargă în oraș după cumpărături,\nsă cheme în casă prietene. Lucru ciudat. Pe Aurica și pe Olimpia nu le mai\nprivi cu ochi buni. Toată atenția ei fu în direcția lui Titi, căruia îi cumpără\nhaine noi, îi dădu un ceas de aur, confiscat demult de la Simion, și chiar\nbani de buzunar. Pretindea acum să iasă în oraș împreună cu el și, pentru",
  "întâia dată în viață, se duse la cinematograf, în sala „Minerva”, unde se\nreprezenta La tour de Nesle și o comedie cu Rosalia. Reprezentația nu-i\nplăcu, afirmând c-o supărase la ochi. Laudă în schimb Fata aerului, pe care\no văzuse odată la teatru, și însărcină pe Titi să-i comunice dacă se va mai\njuca vreodată. După reprezentație îl invită la „Carul cu bere”, unde cu multă\ndemnitate comandă bere, după ce dădu o mulțime de recomandații inutile\nchelnerului. Vederea altor grupuri de oameni mulțumiți în jurul meselor îi\nproduse invidie, ceea ce și mărturisi lui Titi.\n— Uite, lumea petrece! Așa trebuia să fac și eu cât eram tânără. Cu cine\nsă te înțelegi însă? „El” mergea după stricatele lui, și eu îmi băteam capul\ncu voi. Ce-a fost a fost. Acum vreau ca măcar tu să trăiești altfel, să mă\nbucur și eu pe lângă tine, fiindcă fetele, odată măritate, își văd de bărbații\nlor. Trebuie să m-asculți pe mine, dacă vrei să te fac om. Ți-ai făcut\nmendrele, ai greșit o dată, acum cred că te-ai săturat. Să mă lași pe mine să-\nți găsesc o fată bună, cu avere, fie și mai în vârstă. Chiar mai bine în vârstă.\nAzi banul e tot. Cu cartea nu faci nimic. Să-l văd pe Felix al dumitale ce-are\nsă facă cu medicina lui. S-o ia pe zăpăcita de Otilia.\nDupă puțină gândire, Aglae își corectă impresiile:\n— Dacă ar lua-o pe Otilia, n-ar fi prost. Dar nu se uită ea la un\nstudențaș. Ei îi trebuie moșieri. Otilia era bună pentru tine. E obraznică, dar\nîndrăzneață, urâtă nu. Ai fi rămas cu avere, nu glumă, de la Costache.\nFiindcă nu ești și tu mai înfipt, mai bărbat, cum să-ți spun? Vă pricepeți la\naltele, vă lăsați păcăliți de câte o nebună, și pe o fetișcană ca Otilia nu știți\ns-o struniți. Vă râde în nas. Pe vremea mea, când bărbatul și părinții se\nhotărau, fata era înșfăcată pe sus. În sfârșit, acuma cu Otilia nu mai vreau\neu. Frica mea e să nu-i lase păcătosul de Costache toată averea pe mâinile\nei. Fată, lasă că-ți găsesc eu, numai să fii ascultător.\nTiti, lipsit de pesonalitate, și în fond preocupat mereu de problema\nsexuală, ascultă cu religiozitate și plăcere, încântat de a-și vedea aspirațiile\nastfel conduse de altul. Prin nu se știe ce mijloace, Aglae făcu cunoștința\ngrasei neveste a lui Iorgu, care se simți foarte onorată de vizitele ei, fiindcă,\ndeși foarte bogată, se socotea de o categorie socială inferioară. Madam\nIorgu era afabilă, greoaie la mers, avea interior bogat, fără știința luxului, și\noferea prăjituri nemțești, din care Aglae mânca bine, cu multe laude. Fetiței\nlui Iorgu, Lucica, fată care împerechea caracterele rasei germane și ale celei\neline, având păr blond în cozi, ochi albaștri, sprâncenele negre, îmbinate, și\nnas drept, Aglae îi aduse fel de fel de nimicuri, cărora le dădea o valoare",
  "istorică prin cuvintele: „Așa purtau fetele pe vremea mea!” Titi făcu\nportretele doamnei Iorgu și Luciei, spre încântarea mai ales a celei dintâi.\nFata, deși măricică și sprintenă, era lipsită de orice cochetărie, părând a\nignora cu desăvârșire că pe lume sunt două sexe. Mânca cu plăcere,\nrăspundea cuviincios la întrebări și fugea, din când în când, afară, sărind\ndintr-un picior pe altul. Aglae se interesă bine asupra vârstei și tuturor\ncondițiunilor fetei și într-o zi expuse doamnei Iorgu această idee:\n— Madam Iorgu, eu, în locul dumitale, la treisprezece ani aș mărita-o.\nCând o fată trece de optsprezece ani, oricât de frumoasă și de bogată, e\nprimejdie să-ți rămână pe cap. Sunt pățită.\nEra limpede, oricât de absurd s-ar fi părut, că prin capul Aglaei trecea\naceeași idee care străbătuse, în chip de glumă semiserioasă, prin capul lui\nStănică. Oricum, ipoteza aceasta apăru Aglaei ca prea îndepărtată, fiindcă la\ncasa ei începu să primească tot felul de cucoane bătrâne care profesau,\nneoficial, pețitul și cărora le prezentă cu mare satisfacție pe Titi.\n— Mamă, zise într-o zi Aurica, tu ești mai ocupată să-l însori pe Titi\ndecât să mă măriți pe mine!\n— Da' ce, vrei să te arunc eu de gâtul bărbaților? De acum încolo fă ce\nvrei, numai să nu-ți scoți vorbe.\nAurica sughiță iarăși repede într-o batistă, dar se refăcu numaidecât și-și\ncontinuă mai departe automatismele ei erotice.\nCă Aglae dorea să reia legăturile cu moș Costache, nu mai era nici o\nîndoială. Stănică fu instruit să înceapă tratativele.\n— E urât, zise acesta lui Costache, ca frații să se certe între ei. Știi\ndumneata, vorbește lumea. Și-apoi la vârsta asta! O mână spală pe alta, și\namândouă obrazul. Doamne ferește, ai nevoie de ceva, de un ajutor, vine o\nboală. Firește, suntem noi, nu te lăsăm noi, n-avea grijă, dar cine, mai mult\nca o soră, poate să ghicească trebuințele unui frate? Supărări trecătoare,\nfleacuri. Pentru niște copii nu face să împingeți lucrurile prea departe. Poate\ngreșeala nu e de partea dumitale, de acord. Eu spun chiar: greșeala e a\nsoacră-mi. Nu trebuia s-o jignească pe Otilia. Dar vezi și dumneata. E\nsingură acum, necăjită, moș Simion bolnav, gândește-te însuți.\nMoș Costache contemplă ironic pe Stănică și zise, în sfârșit:\n— Și… Și ce dorește de la mine? Nu stă bine unde stă? Aceste cuvinte\ndeconcertară pe Stănică. Temându-se ca el însuși să nu se strice cu bătrânul\npentru o chestiune la care nu ținea deloc, schimbă pe dată vorba.",
  "Aglae opri pe Felix în drum, deși acesta, după incidentul cu Titi, nu mai\ncălcase în casa ei, dând a înțelege că e supărat. Îl întrebă de sănătate, se\nmiră inocent că nu mai vine pe la ea, se informă asupra activității lui, asupra\nsănătății lui Costache, ceru lămuriri dacă el și Costache mănâncă bine și au\ntoată îngrijirea din partea Marinei.\n— Vezi, zise ea, în chip surprinzător, Otilia era ea cam distrată, dar cu\nvorba ducea casa. Nu v-a scris nimic?\nÎntr-o zi, apăru în casa lui Costache chiar Aurica. Cu dulcegării și\nmoliciuni îl vesti că Aglae ar dori să-i spuie „ceva”, rugându-l să treacă\ndincolo, după-amiază.\n— Spune! Zise bătrânul.\n— Apoi, eu nu știu, se apără Aurica, mama vrea să-ți vorbească.\n— Să-ți spună ce vrea, și vedem noi! Răspunse, clipind din ochi,\nbătrânul.\nAglae începu să fie preocupată de sănătatea ei, găsi că are reumatisme și\nmanifestări artritice și află că un tratament cu iod, acum când era cald, ar fi\nfost foarte nimerit, mai ales injectabil. Madam Iorgu, care făcea astfel de\ninjecții, îi destăinui că Weissmann, deși tânăr, făcea injecțiile bine și ieftin.\nI-l recomandase chiar un doctor, care se slujea de serviciile lui. Aglae fu\nsilită să cheme pe Weissmann, prin Felix, și să-i plătească cheltuielile cu\ntrăsura. Îl convinse totuși să se mulțumească numai cu cinci franci, fiindcă,\nzise ea, ești tânăr, e ca și când te-ai fi plimbat cu birja și ai făcut și un bine\nunui bătrân bolnav. În convorbirea cu Weissmann, care profesional aducea\nvorba și de Simion, Aglae, evitând numele acestuia, se exprima în așa fel\nîncât să se înțeleagă cum că între bătrân și ea nu e nici un raport. Dacă\nWeissmann se oferea să vadă pe Simion, Aglae spunea:\n— Cum vreți! Îți faci pomană cu un nenorocit. Concepția ei în privința\nlui Simion, pe care i-o descoperi Weissmann, era că „decât așa, mai bine\nmoartea”, sau în variantă: „mor tineri în primăvara vieții, și pe un nenorocit\nnu-l culege Dumnezeu de pe pământ”.\n— Domnule, zise Weissmann lui Felix, pe care-l ținea de braț, în vreme\nce amândoi se plimbau, într-o luminoasă dimineață de iunie, la Șosea, așa o\nfemeie rea ca mătușa dumitale, să nu te superi, n-am văzut.\n— Nu e mătușa mea. Nici n-aș putea spune ce grad de rudenie este între\nmine și ea. Aproape nimic.\n— Este baba absolută, fără cusur în rău, pot să jur. Bărbatul ei înnebunea\nși fără infecție. Acum e fericit, fiind înconjurat de ingeri. Și ăsta nu e un caz",
  "particular. Așa se va întâmpla în chip necesar, subliniez, ne-ce-sar, cu\noricine se însoară. Căsătoria monogamică, alunecă Weissmann în\nparadoxuri în care credea, este o instituție falsă, contra naturii. Zoologia ne\nînvață că masculul nu se fixează nicăieri, decât pentru o scurtă perioadă. Un\nbărbat cu o singură femeie este un emasculat de fapt. Câțiva ani, până la\ntreizeci de ani cel mult, când femeia are încă nevoi sexuale, nevasta e o\nființă care poate fi grațioasă și supusă. Apoi femeia, contrar credinței\ncomune, devine frigidă și autoritară. Sexualitatea dispărută lasă în locu-i, ca\nfocul care se stinge, un fum greu de derivate: ambiții sociale, iubiri inegale\nde copii, avariție. Cei mai mulți bărbați așa-ziși de acțiune nu sunt decât\ninvoluntare victime ale nevestelor, ajunse la vârsta când femeilor le cresc\nmustăți și păr pe picioare, semn al regresiunii secrețiilor interne. Pe cea mai\ndelicioasă fată îți dau voie s-o iubești, dar, dacă vrei să-ți rămână neștearsă\nîn amintire, fugi de ea. În antichitate, numai curtezana era cu adevărat\nrespectată. Iubita mea, de care ți-am vorbit și care era o fată inteligentă,\nadică cu inteligență virilă, și-a dat seama de dezastrul care o așteaptă și a\nvrut să ne sinucidem. Orice femeie care iubește un bărbat fuge de el, ca să\nrămână în amintirea lui ca o apariție luminoasă. Domnișoara Otilia trebuie\nsă fie o fată inteligentă. După câte mi-ai spus, înțeleg că te iubește.\nLui Felix, numele Otilia în gura altuia, precum și convorbirea în jurul\nchestiunilor intime îi displăceau, de aceea lăsă capul în jos. Îl distra\naprinderea cu care Weissmann debitase teoria lui antimatrimonială, dar,\nspirit prudent, nu credea în ea. Vioiciunea colegului îl surprinsese la\nînceput, ca și lectura lui, și în fața unei așa de violente activități teoretice se\nsimțise inferior. Acum însă, după un examen atent, avu sentimentul că\nWeissmann spunea banalități. Îi mărturisi delicat această impresie:\n— În fond, spui cu vorbe mai de spirit ceea ce se spune așa de des în\nglumă: să nu te-nsori cu femeia pe care o iubești. Mă întreb dacă ai\ndreptate. Așa-zisa mea mătușă Aglae este astfel din familie. Și fratele ei,\nmoș Costache, tutorele meu, este tot așa de avar și de lipsit de simț familial.\nCeea ce mă surprinde este că pe toți, aici în București, îi văd lipsiți de\nsolidaritate de sânge. În familia în care mă aflu, unul pândește pe celălalt,\nși-l cred capabil pe fiecare, pentru bani, de cele mai mari mârșăvii. Nu pot\nsă-mi închipui iubirea fără apropierea statornică între cei care se iubesc. Că\ndragostea degenerează, încetul cu încetul, în altceva, admit. Dar există un\ninstinct al căsătoriei, fiindcă toți fac teoria dumitale, și în cele din urmă se\ncăsătoresc.",
  "Weissmann lăsă brațul lui Felix și sări înaintea lui:\n— Mă-nscriu în fals împotriva observațiilor dumitale. Bunul-simț a ceea\nce spui acuză eroarea fundamentală, abil ascunsă. Sunt deprinderi\nînrădăcinate care iau locul instinctelor. Ia să se retragă legea din domeniul\nerotic, și să vezi cum dispare și instinctul!\nAcum Weissmann, iubitor de discuții aprinse, aștepta replica. Însă Felix\nn-avea gust de dispută. Vigoarea vegetației, seninătatea cerului îl duceau cu\ngândul în altă parte. Se întreba pe unde se află acum Otilia, ce făcea, ce\ngândea. Sufletul se dezvolta așa de liniștit în Felix, încât mania lui\nWeissmann de-a face teorii îl mira profund. O iubea pe Otilia, fără îndoială.\nDar nici prin gând nu-i trecea să examineze temeinicia sentimentului însuși,\nsă-și dea seama dacă merită sau nu să iubească o fată. Prin educația și\ncitirile lui de până aici înțelesese că iubirea e un sentiment care se\nînfăptuiește la toți oamenii în același chip: prin căsătorie. Vorbele lui\nWeissmann i se părură calambururi din Furnica. Felix avea în sufletul lui un\nfond de gravitate. Se despărți sub un pretext oarecare de Weissmann și se\nîntoarse acasă, unde se închise în odaie. Discuția îi redeșteptase amintirea\nOtiliei. Singura întrebare era dacă Otilia îl iubește sau nu, lucru de care se\nîndoia din ce în ce mai mult, dar că el iubea pe Otilia și că era drept s-o\niubească, orice s-ar fi întâmplat, după zece-douăzeci de ani în virtutea\ndegenerării caracterului feminin, n-avea nici o îndoială. De aceea, ca să-și\nateste sieși solemnitatea sentimentului, luă tocul și scrise în caietul lui:\n„Iubesc pe Otilia.”\nApoi începu să se plimbe prin odaie. Aruncându-și ochii pe fereastra\ncare dădea în curtea vecină, văzu o scenă care-l intrigă. Aglae, îmbrăcată,\nieși pe ușă cu multă discreție și se îndreptă spre poartă. Puțin după ieșirea ei\ndin casă, Aurica, tot îmbrăcată, crăpă ușa și urmări cu ochii pe mamă-sa.\nCând aceasta ieși pe poartă și se pierdu după case, Aurica alergă repede\nînspre poartă, unde așteptă câtva. Apoi, în același chip, porni și ea pe stradă.\nFelix deduse că Aurica urmărea pe Aglae. De la Stănică, venit a doua zi cu\naere misterioase în odaia lui, Felix află sensul urmăririi. Stănică închisese\nușa cu precauție și vorbea lui Felix ca și când ar fi fost vorba de vreo\nproblemă importantă pentru toată lumea. Iată despre ce era vorba: Aglae\navea unele bijuterii, brățări de aur îndeosebi, cam demodate, dar, în orice\ncaz, de o valoare materială indiscutabilă. Aurica le socotea, întotdeauna, ca\ndestinate ei. De la o vreme, Aglae găsea că în casă sunt o mulțime de\n„boarfe” care încurcă odăile. Vându unele mobile, o mașină de cusut și era",
  "pe cale să scape și de altele. Aurica ținea la toate lucrurile din casă ca fiind,\nvirtual, zestrea ei. Împuținarea lor o umplu de spaimă. Se simți părăsită,\ntrădată, și plânse ceasuri întregi pe înfundate. Aglae n-avea nici un fel de\nostilitate împotrivă-i. Dar, pe de o parte se socotea stăpână pe avutul ei și\nera agasată de rolul de simplă depozitară a bunurilor copiilor, cum voiau s-o\nprivească ceilalți, pe de altă parte, avea ideea că unei fete îi ajunge să aibă o\ncasă și o zestre oarecare, în bani, restul privind pe eventualul soț. Încercase\nsă-i vâre în cap Aurichii că „bărbații” vor acum lucruri moderne și că\ntoanele sunt fără rost. Aglae găsea că Titi are mai multă nevoie de asistența\nei, fiindcă femeile sunt fără cap și n-ar fi fost în stare să-l mai facă să\ntrăiască viața din casa părintescă. Toată străduința Aglaei fu de a-i da de pe\nacum lui Titi tot ce putea să-i dea, schimbând destinația bunurilor. În\ncolocvii numai cu Titi, vestise că avea de gând să-l însoare cum vrea ea, cu\no femeie care s-o asculte, să stea împreună cu ea, în care caz ar fi contribuit\nlarg la existența lor, administrându-le totodată gospodăria. Titi gustă aceste\npropuneri, devenind discret față de ceilalți, spre ciuda Aurichii și Olimpiei,\ncare începură să-l urască și să-l bârfească. Însușindu-și aceste sentimente,\nStănică le comunică lui Felix:\n— Domnule, să știi că mutul ăsta se procopsește! Soacră-mea are parale,\nnu glumă, am mirosit eu! Și știi dumneata cât e de prost Titi? Fenomenal! E\nimbecil, completamente idiot. M-am interesat eu, n-ai grijă. N-are absolut\nnici un talent. Să nu te superi că-ți spun, dar toți recunoaștem inteligența\ndumitale, toți te laudă. Față de dumneata, Titi e ca un gândac puturos lângă\nun cal de rasă.\nIndignarea metaforică nu încântă pe Felix, care era plictisit de a se ocupa\nde probleme cu totul străine de conștiința lui. Stănică urmă relațiunea:\n— Și cum îți zisei: soacră-mea strânge bani. Mi se pare mie că vrea să\ncumpere o casă pentru Titi, să-l instaleze cu nevasta pe care i-o găsi-o și să\nstea și ea cu ei. Ei bine, Aurica, bănuind-o, a urmărit-o și i s-a părut că mă-\nsa umblă pe la bijuterii să vândă ceva. Atunci a desfăcut, cu un ac de cap\nîndoit, scrinul, unde știa că sunt brățările și a văzut că lipsesc. A fost scandal\nmare, să nu spui nimănui. Aurica a plâns, a țipat, soacră-mea a pălmuit-o că\numblă la scrin, și celelalte. Acum s-au împăcat. Foarte bine. Cine știe ce\nînvoială au făcut împreună?! Însă, eu acum vin să te-ntreb: frumos e asta?\nDar Olimpia, ale cărei interese le prezint, nu are nici un drept? Actul dotal e\nfleac. Convențiunea tacită a fost ca Olimpia să aibă partea ei din averea mă-\nsi. Așa se întâmplă când te însori din sentiment. Pe mine sentimentul,",
  "bunătatea m-au omorât. Dar am să fiu forte de aci înainte, nu mai admit nici\no slăbiciune. Nu se ține angajamentul, o redau pe Olimpia căminului\npărintesc.\nFelix, neștiind ce atitudine să ia față de aceste ieșiri, pentru el\nindiferente, întrebă ca să se afle în vorbă:\n— Și acum ce faci?\nStănică se uită în toate colțurile odăii, deși era de prisos, apoi șopti la\nurechea lui Felix:\n— Vreau s-o înduplec pe soacră-mea să-mi dea, cu titlu de împrumut,\nniște bani. Am învățat-o pe Olimpia s-o atace, sub cuvânt că trebuie să facă\nimediat avort. Banii împrumutați între rude sunt bani aruncați. Mai repar\npuțin din pierdere.\nÎn cele din urmă, Felix scăpă de Stănică. Cum acesta fumase tot timpul,\nodaia era plină ca o pădure, în care ceața a căzut pe sol. Deschise geamul, și\nfumul ieși în suluri, consistent. Mucurile de țigări strivite în farfuria\ncălimării împuțeau hârtiile. Felix le aruncă în sobă. Ca să respire puțin și să-\nși odihnească spiritul, se dădu jos. În loc să iasă afară, fu ispitit să intre în\nodaia cu pianul. Toate erau cum le lăsase Otilia. Notele risipite pe dușumea,\npe capacul instrumentului și chiar pe pupitru erau acoperite cu o bură de\npraf. Niște flori uscate erau aruncate pe pian, de câteva luni. Felix ridică\ncapacul de pe claviatură și se pregătea să înfigă un deget, când auzi glasul\nlui Stănică. Acesta se afla acum alături și cuvânta lui moș Costache:\n— Pe onoarea mea, l-a lăsat ca pe un câine. N-are nici cămăși pe el. Îmi\ncrapă obrazul de rușine, fiindcă, ce vrei, sunt ginere. M-am întâlnit cu un\nintern. Măcar dumneata, ca cumnat, ai putea să-i trimiți, acolo, o sută de lei,\nsă speli rușinea familiei. Eu ce-am putut am dat. Dă-mi-i mie, că trec eu pe\nacolo.\nFelix înțelese că Stănică vorbea de Simion. Moș Costache fu auzit\nmormăind:\n— Auzi ru-rușine, cu pensia lui.\n— Nu-i așa? Se auzi glasul lui Stănică. Știam eu că dumneata ești omul\nlui Dumnezeu și ai să-i dai.\n— Asta am să văd eu, trimit eu pe Felix, n-ai grijă dumneata.\n— Eh! Făcu Stănică, dezamăgit.\nLui Felix îi fu frică de putința ca Stănică să spună despre el o vorbă care\nsă-i displacă. Pentru a înăbuși orice prostie a acestuia, Felix înfipse mâinile\nîn clape și începu să descifreze o pagină din Folies d'Espagne de Arcangelo",
  "Corelli. Prins asupra faptului, Stănică ieși din odaia lui Costache și plecă,\ndupă ce făcu muțește, cu mâinile, un semn de reproș către Felix că i-a\nstricat combinația. Felix continuă să cânte bucata lăsată deschisă, înainte de\nplecare, chiar de Otilia. În odaia înaltă și aproape goală, pianul răsuna,\nfăcând ecouri prin unghere. Se însera. Felix și-o aminti pe Otilia stând cu un\npicior îndoit sub trup pe scaun, scuturând mereu părul blond peste urechi și\naruncând furtunos degetele subțiri deasupra clapelor, în vreme ce cu glasul\nîngâna fraza muzicală. Încercă să dea mâinilor alergarea aceea, spre a-și\nînsuși starea de spirit a fetei, dar nu fu în stare. Nu era un pianist prea bun.\nTrase repede capacul peste claviatură. Răsunetul coardelor interioare se mai\nauzi puțin, ca scuturarea unui brad încărcat cu chiciură, apoi totul se isprăvi\nîntr-un chițcăit ușor, și Felix avu uimirea de a constata că din direcția\npianului fugea mărunt un șoricel speriat. „Am gonit geniul pianofortelui”,\ngândi el, și părăsi odaia.\nIeșind în oraș, Felix visă mai mult decât oricând la Otilia, cu o vagă\npresimțire că ceva trebuia să se întâmple. Prin asociație își aminti de\nGeorgeta. Ideea de a se duce la aceasta i se păru acum cu desăvârșire\nabsurdă. Ciudata familiaritate a generalului, îngăduința lui insistentă, toate i\nse păreau tulburi și degradante, iar situația de a fi compătimit de Georgeta și\nde general că iubea pe Otilia i se înfățișă ca rizibilă în cel mai înalt grad.\nNu, n-avea să se mai ducă la Georgeta. Chiar dacă Otilia îl uitase, își datora\nlui însuși un act de purificare. Trebuia să se dovedească în stare de\nstatornicie și devotament, așa încât, trădat de Otilia, să aibă amara\nsatisfacție de a fi mai presus de ea.\nStănică vestise, solemn, că, grație protecțiilor, va fi numit spre toamnă în\nmagistratură, deocamdată pe undeva prin provincie. Se plictisise, zicea, de\nincertitudini și mizerii și voia să scape de familie. În provincie avea să-și\nfacă o mică gospodărie, avea să se bucure de liniște. După el, marile cariere\nîncepuseră totdeauna în mediu provincial. Acolo, concurența e mai mică,\nmeritul iese mai repede în evidență. În capitală, lupta e mare, geniu să fii, și\ne greu să pătrunzi. E mai bine, cum spune înțelepciunea populară, să fii\ncapul cozii decât coada capului. Da, decât el nu înțelegea să-și facă meseria\nsuperficial, ca orice român. Superficialitatea e o boală națională, de aceea\nnu progresăm. Unui magistrat i se cer cele mai variate cunoștințe,\npsihologice, științe politice, medicină. Mai ales medicină. Stănică ceru lui\nFelix un tratat, ceva, zise, sintetic, ca pentru un magistrat care vrea să-și\ndesăvârșească cultura generală. Felix îi dădu un compendiu de psihiatrie,",
  "asta credea că-l interesează, destul de vechi, unde însă autorii atingeau\nmereu problema responsabilității. Stănică îl răsfoi, deveni savant în\nconvorbiri cu Aglae și restul familiei, dar lui Felix îi mărturisi că e un cal\nprea bătrân ca s-o înceapă școlărește. Lucrurile astea, fu el de părere,\ntrebuie să le culegi vii, din gura profesorului. Într-o zi, Felix avu uimirea și\nneplăcerea să-l vadă pe Stănică la un curs pe care-l asculta cu mare\ndevoțiune. Venise cu Weissmann. Bineînțeles, Stănică nu stărui în capriciul\nlui, în care nu era nici o intenție serioasă, dar făcu cunoștință cu câteva\nstudente și studenți, din ani mai înaintați, prin indivizi pe care se vede că-i\ncunoștea mai dinainte. Afecta acum a se simți bine printre tineri și a-și\ncâștiga prin ei timpul pierdut în ariditate. Astfel într-o după-amiază, pe când\nFelix era închis în odaie și citea, se trezi cu Stănică:\n— Vino-ncoace, domnule, ți-au venit musafiri.\nFelix auzi, într-adevăr, un amestec de râsete feminine și masculine, jos\nîn curte, și fu cuprins de oarecare silă. Întrebă cine este.\n— Haide, domnule, nu fi sălbatic, mai tânăr sunt eu decât dumneata. Au\nvenit colegii să te vadă. E Weissmann, mai sunt niște domnișoare, ai să vezi.\nÎmbracă-te repede și vino.\nStănică plecă jos, lăsând pe Felix foarte intrigat. Dacă ar fi putut să sară\npe fereastră, în curtea vecină, ar fi sărit. Nu invitase niciodată pe nici un\ncoleg acasă și nu-și închipuia cine putea să fie. Auzi câteva note de pian.\nCineva încerca stângaci, de nerecunoscut, câteva măsuri din bucata lui\nCorelli, care se începea cu un adagio, apoi, renunțând, cădea în Cât te-am\niubit, cântat cu un singur deget. Pe pianul Otiliei, asta i se păru lui Felix o\nprofanare. În cele din urmă, coborî. Auzi râsete în odaia pianului, unde\nfuseseră toți poftiți, și distinse chiar glasul răgușit al lui moș Costache. Puse\nmâna pe clanță, cu îndoială în suflet.\n— Uite-l, domnule, trâmbiță Stănică, „vărul” meu sălbatic! Îmi pare rău!\nFelix aruncă o privire și văzu pe Weissmann lângă un perete, pe un alt\nins slab, cu pleoape prea lăsate peste ochi, și trup osos, pe un scaun, apoi o\ndomnișoară la pian, care continua să cânte dintr-un deget Cât te-am iubit, și\no alta așezată pe pervazul lat al ferestrei deschise, jucând picioarele în sus\nși-n jos. Domnișoarele erau mai degrabă urâte, cu figuri îndrăznețe, cea de\nla fereastră oacheșă și cu bărbia ascuțită și grasă, cea de la pian subțire,\nînaltă, dar cu membre dezvoltate, cărnoase. Felix nu-i cunoștea și privi\nzăpăcit înspre moș Costache, pe care Stănică îl ținea locului de braț în\npragul celeilalte uși, care dădea spre interiorul casei.",
  "— Cum, se scandaliză Stănică, nu cunoști pe domnișoarele, pe domnul?\n— Așa cred, că nu-i cunoaște, spuse timid Weissmann, dumnealor sunt\nîn ani superiori.\nStănică privi îngrijorat la moș Costache, către care se vede că afirmase\ncă musafirii sunt prieteni de-ai lui Felix, și rectifică repede:\n— Ce-are-a face anul? Dumnealor, zise el către moș Costache, merg de-\na valma. Lasă-i să glumească.\nRenunțându-se la orice explicație, cei de față se purtară unii cu alții ca și\ncând s-ar fi cunoscut. Felix nu-și putea închipui ce-l determinase pe Stănică\nsă-i aducă în casă astfel de inși. Nu era probabil nici o explicație, afară de\nacea obișnuită, că Stănică era nevindecabil în a se amesteca în toate și a\nprovoca cele mai absurde situații, ca să stea de vorbă cu toată lumea și să\nafle toate.\n— Fumați, nu e așa? Întrebă Stănică, și apoi tot el răspunse: Cum să nu\nfumați?\nSe prefăcu că se caută prin buzunare, apoi se scuză:\n— Sunt și eu un boem în felul meu! Am crezut că am, dar n-am! Însă\n„unchiul” meu are un tutun tare, teribil! Numai nu-i pentru domnișoare.\n— Și de ce să nu fie pentru domnișoare? Zise studenta de pe fereastră,\nbălăbănind picioarele și relevând un glas gros.\n— Auzi, scumpe unchiule? Strigă Stănică. Dă-ne, te rog, puțină mahorcă\nde-a dumitale. A venit tinerețea, studențimea, trebuie s-o sărbătorim. E în\njoc onoarea nepotului dumitale și iubitului meu văr, Felix.\nMoș Costache se fâstâci, vru să spună ceva, dar Stănică nu-l lăsă:\n— Nu te deranja, că știu eu unde-l ții. În chesea, pe scrin! Dispăru\nnumaidecât pe ușă. Costache, alarmat, voi să alerge și el după Stănică, dar\nfu oprit de glasul domnișoarei de la pian:\n— Dar pentru cine ții dumneata pianul ăsta? Dumneata cânți? Răgușit de\nîngrijorare, bătrânul răspunse cu glasul său cel mai stins:\n— Cântă fata mea!\n— Aha! Va să zică, ai o fată! Mare?\n— Domnișoară, șopti pe ghimpi Costache, cu ochii la ușă.\n— Ce curioasă extincție a vocii ai dumneata! Observă domnișoara de la\nfereastră, sărind în picioare. Se vede că fumezi prea mult. Ia deschide puțin\ngura.\nPrins prea repede cu comanda, bătrânul deschise gura, în care\ndomnișoara privi.",
  "— De altfel, mi se pare, zise ea, că are și o iritație a amigdalelor. Nu vi\nse pare?\nToți se strânseră în dreptul gurii lui Costache și priviră. Bătrânul fu\nsalvat de Marina, care apăru pe ușă:\n— Mi-a spus Stănică, zise ea, mahmură ca întotdeauna, să fac cafele.\nCâte cafele să fac?\n— Ce cafele? Se sperie moș Costache.\n— Fă și dumneata mai multe, vreo zece, întrerupse domnișoara de la\npian pe bătrânul înspăimântat.\nAcesta încerca măcar o rectificare a numărului:\n— De ce zece?\n— Ei, moșule, sări domnișoara oacheșă, nu fi econom la cafea! Felix fu\nfoarte rău impresionat de această scenă, și-l blestemă în gând pe Stănică cu\ntoată violența de care era capabil. Stănică, în odaia în care se jucau cărți,\ndescoperise numaidecât cheseaua, din care scosese un pumn bun de tutun\nși-l ascunse în buzunarul pantalonilor, adăugând și câteva foițe „Job”.\nÎntârzie, însă, intenționat, ca să scotocească prin odaie. Trase de mânerele\nsertarelor, care erau însă închise, se uită pe dedesubtul mobilei, întoarse un\ntablou pe dos, mai medită, căută apoi să vadă dacă masa n-avea vreo cutie a\nmesei, în care se aflau cărți de joc și fel de fel de nimicuri, bine așezate,\nprivi repede și grăbit, luă numai un creion roșu și albastru, neascuțit,\nîmpingând iarăși cutia la loc.\n„Al dracului moș, murmură el, cum seamănă cu soacră-mea! De unde\nare el atâtea creioane neîncepute? Să-i fi cerut, nu ți-ar fi dat.”\nReapărut în odaia cu musafiri, Stănică împărți, generos, tutunul din\nchesea, oferind, parcă în deriziune în cele din urmă și lui moș Costache,\ncare, vizibil necăjit de dispersiunea tutunului său, luă ultimele fire și-și făcu\no țigară mai groasă decât a tuturor.\n— Va să zică, unchiul dumitale, zise medicinista de la pian, are o\ndomnișoară.\n— Și ce domnișoară încă! Declamă Stănică. Domnișoara Otilia este o\nfrumusețe rară. Să sperăm că în curând vom face nuntă.\n— Nuntă, cu cine? Întrebă medecinista de la fereastră.\n— Cu dumnealui, dacă dă Dumnezeu, zise Stănică, arătând cu mâna\nspre Felix și făcând cu ochiul spre bătrân. Felix se posomorî atât de tare,\nîncât musafirii râseră de el zgomotos.",
  "— Nu pricep ce spui dumneata, zise domnișoara de la pian, între două\nfumuri de țigară, spui că dumnealui e nepot și domnișoara e fiică. Ce fel de\ncăsătorie e asta?\nStănică, prins asupra contradicției, căută să se strecoare:\n— Beți cafeaua, că se răcește, întâi, și să-l lăsăm pe vărul meu Felix, că\ne rușinos. E aici un caz de rudenie pe care nu pot să vi-l explic.\nDomnișoara de la pian răsfoi notele Otiliei, dându-le și cu piciorul, spre\nnecazul lui Felix:\n— Ce de mai note muzicale, și tot lucruri pretențioase! Domnișoara\ndumitale nu e deloc frivolă.\n— E pianistă mare, domnule, protestă Stănică, studiază la Paris.\nDomnișoara se uită distrată la el, apoi începu să cânte rău, cu\nintermitențe, Songe d'automne. Colegul uscat se aplecă familiar peste\numărul cântăreței și-și lipi, cu concursul acesteia, obrazul de obrazul ei.\nCealaltă domnișoară se dădu jos de pe pervazul ferestrei și începu să\nvalseze.\n— Dansezi? Întrebă ea pe Stănică.\n— Tinerețe, tinerețe, parcă sunt iar student! Exclamă Stănică, privind\nsemnificativ spre moș Costache și se prinse în vals cu studenta.\nAceasta întrebă pe bătrân peste umărul lui Stănică:\n— Moșule, nu mai ai o țigară?\nBătrânul, înspăimântat, bulbucă ochii mari, nerăspunzând, apoi la o\nîntoarcere a fetei se strecură pe ușă și dispăru.\n— Unde e moșul? Întrebă aceasta fără tact. Ce, moșul e supărăcios?\nÎnsuși Stănică își dădu seama că limbajul acesta era cam prea nepotrivit,\nși făcu semn domnișoarei să tacă. Îi spuse mai încet:\n— Unchiul meu e cam bolnav, nu trebuie să-l supărăm.\n— De bolnav, e bolnav, n-ai grijă dumneata, replică fata, nepăsătoare.\nAre un gât congestionat, ceva de speriat! Mult n-o duce așa.\n— Crezi? Întrebă Stănică mai mult interesat decât speriat sau scandalizat\nde cinismul fetei.\n— Dumneata, domnule Felix, zise domnișoara de la pian, îmi faci\nimpresia că nu te simți bine cu noi. Ești cast, nu suferi tovărășia femeilor?\n— Ba da, ba da! Spuse automat Felix.\n— Ce vorbiți, sări Stănică, vărul meu să nu sufere femeile?! Phii! E un\ncuceritor de marcă. Dacă v-aș spune eu ce are el la activul lui, v-ați schimba\nopinia.",
  "— Bolnav ai fost vreodată? Întrebă serios domnișoara de la pian.\nToți izbucniră în râs (e drept, Stănică mai puțin), în vreme ce Felix\nrămase înmărmurit, nevoind să înțeleagă.\n— Vai, dragă, ce ochi face! Spuse autoarea spiritului către ceilalți, ca și\ncând Felix ar fi fost un intrus amuzant în propria lui casă. Il faut absolument\nle deniaiser![8].\nPropoziția franceză jigni și mai mult pe Felix, fiindcă presupunea din\npartea domnișoarei presupoziția că el nu înțelegea. Urî numaidecât pe toți și\ntremură de mânie, mai ales că văzu cum domnul, după o scurtă cercetare cu\nochii, strivi mucul de țigară în farfurioara sfeșnicului pianului. Domnișoara\nîncercă la pian Tu ne sauras jamais.\n— Micule, zise ea întorcându-se către tip, ce dulce e bucata asta!\nCei doi se sărutară fără jenă, prelung și ostentativ.\n— Voi vă sărutați? Se miră cealaltă domnișoară. Asta e trădare, domnule\nRațiu, zise și ea lui Stănică.\nAcesta se prezentă ofițerește, foarte emoționat, și probabil s-ar fi pretat\nfalselor demonstrații de libertinaj ale fetei dacă n-ar fi auzit trântitul unei\nuși. Felix fugise din odaie.\nÎntr-adevăr tânărul suferea. Avea impresia că profanase un sanctuar, că\nbatjocorise imaginea Otiliei. I se păru că aude, pe când trecea prin\napropierea ferestrei deschise: „Dar n-am știut că se supără!” Era așa de\nsurescitat, încât nu știa bine ce să facă. Porni cu capul gol pe stradă. În\nurmă, simți pași și se auzi chemat de Weissmann. Când fu lângă el, acesta îi\nspuse foarte încurcat:\n— Eu n-am nici o vină, îți jur pe iubirea mea. Eu nici nu-i cunosc pe\ndumnealor decât din vedere. Domnul Stănică ne-a adunat. Ne-a spus așa, că\ne îngrijit de tristețea ta, că ai suferit mari decepții în dragoste și vrea să te\ndistreze, să te inițieze în adevărata viață studențească.\nFelix se rugă de Weissmann să-l lase singur, și el se plimbă pe străzile\nsinguratice din cartierul Antim, ieșind apoi în strada Rahovei, până ce se\nliniști. Când se întoarse, nu mai era nici un student în odaia cu pian. Sus, în\nodaia lui, găsi pe Stănică. Individul începuse să-l agaseze.\n— Iubite domnule Felix, zise acesta pompos, te rog să primești scuzele\nmele cele mai solemne. De aceea am așteptat aici. Ai avut dreptate, perfectă\ndreptate. Pe tipi i-am expediat numaidecât, le-am dat a înțelege că aici nu e\nce cred dumnealor. Eu însumi, îți mărturisesc, am fost indus în eroare. Mi-\nau spus că te cunosc, că așa și pe dincolo. Dacă știam, nu-i aduceam. Dar,",
  "domnule (se scandaliză el), ce stricăciune, ce lipsă de creștere! Asta e noua\ngenerație! Păi, domnule, pe vremea mea fetele erau sfinte! Olimpia să se\nmaimuțărească în halul ăsta?! Am adorat-o, am cultivat-o, și nu m-am\napropiat de ea decât când mamă-sa mi-a încredințat-o cu mâinile ei (în\nrealitate fusese, precum știa și Felix, altfel). Astea sunt intelectuale! Rușine!\nNu-i vorbă, intelectuală este și Otilia, dar ce fată, ce gingășie! Eu, când tot\nglumesc că o iei pe Otilia, în fond îmi trădez o dorință lăuntrică: s-o iei\nodată cu adevărat. Da, domnule, dumneata ești tânărul curat la suflet, și ea e\nun crin. Luați-vă și fiți fericiți!\nFelix scăpă cu greu de Stănică. Acesta trecu și la Aglae, și denatură\nlucrurile după metoda lui, adăugând (ca să se răzbune că i se stricase\ncombinația cu studenta) că Felix e un băiat bun, dar nesociabil. Apoi își\naduse aminte de verdictul medicinistei și adăugă:\n— Apropo! Știți că am pus pe doctoriță să-l examineze pe moș\nCostache, mi-a venit mie o idee. Ei bine, e bolnav rău, săracul, nu vă uitați\npe din afară. Dacă m-aș lua după doctoriță, apoi atunci e grav de tot\n(Stănică spuse „grav” cu intonația cu care ai zice „strașnic”), îl pierdem și\npe el, săracul, firește, dacă nu-l îngrijim. Eu zic că ar fi bine să vă împăcați.\n— O să văd eu ce fac și cu el! Zise Aglae gânditoare, desfăcând capacul\nceasului de aur și pocnindu-l iarăși la loc.",
  "XVI\nOroarea lui Stănică împotriva studentelor nu era chiar în totul simulată.\nÎn fond, el era un sentimental cu instincte casnice, bucuros de a se vedea\nînconjurat de o numeroasă familie. Din păcate, sentimentalismul lui familial\nse complica cu o mare lăcomie de a-și face o situație prin familie, de a\nmoșteni, de a căpăta. În ascendența lui se aflau, pe cât se putea ghici,\nalbanezi veniți de-a dreptul de peste Dunăre și numiți, mai dulce, „arnăuți”\nsau, cu totul eufemistic, „macedoneni”.\n— Moșii mei au fost negustori, oameni de acțiune, de la ei am eu groaza\nde a sta pe scaun, la un birou. Jos funcționarismul!\nRaza operațiilor acestor moși se deducea din vorbele lui Stănică a fi fost\nOborul. El vorbea câteodată, copleșit de amintiri, de cuptorul plin cu pâini,\nde șuri cu saci de grâu, de cai, de harabale, de câmpul lui Eliade. Se putea\npresupune, fără greutate, că părinții și moșii lui fuseseră brutari. Apoi\nrămăsese orfan, el și cu mulții lui frați, și pomenea de un mare morar, cu\nnume tot balcanic, care i-ar fi crescut. Ba chiar lui personal i s-ar fi făcut\npropuneri strălucite.\n— Domnule, unchiu-meu a vrut să mă trimită la Paris, cu copiii lui, să\nfac școala acolo, și n-am primit. Prostie. N-am vrut să mă înstrăinez, fiindcă\naveam suflet curat. Unde mai sunt încă o dată copil, c-aș ști acum ce să fac!\nEram om și jumătate azi, ce mai vorbă, eram bogătaș!\nAdevărul este că Stănică avea simț familial și că familia lui împărtășea\nacest sentiment. Din numele pe care le pronunța reieșea că avea încă frați și\nsurori în număr mare, precum și numeroase rude de a doua categorie. În\nconvorbirea lui, expresiile „unchiu-meu”, „mătușă-mea”, „moșu-meu”,\n„soră-mea” apăreau cu nota fanatismului. De sărbători, Stănică arunca la\ncutie un pachet de felicitări și primea el însuși un morman. În casă la el,\nînsă, nu venea nici o rudă. Pentru ce? Olimpia dovedise un caracter acru și\ndeclarase de la început că e sătulă de rude. Astfel, Stănică nu fusese în\nmăsură de a o prezenta multelor sale rubedenii, ceea ce îl jigni în adâncul\nsufletului. Lipsind această formalitate de deferență, rudele lui, surori, frați,\nunchi, mătuși, cumnați și cumnate, refuzară să-l viziteze, fără ca totuși să-i\nfacă vreo aluzie oricât de puțin malițioasă asupra Olimpiei, și amintind\nmereu în chip cordial, în corespondență, și de ea. Poate că unele dintre rude\nar fi consimțit în cele din urmă să-i calce în casă, dar Stănică rezista el\nînsuși și nu invita, ceea ce pentru educația excesiv formalistică a familiei lui",
  "era decisiv. De fapt, lui Stănică îi era rușine să-și publice căsătoria și, oricât\nel însuși ar fi fost fără prejudecăți, sângele vorbea în el ca în toți ceilalți. Iar\npentru toți ceilalți, căsătoria unui bărbat trebuia să fie condiționată numai de\navere. Fetele, ca să ușureze pe părinți, puteau să se mărite și mai rău, dar un\nbărbat ca Stănică, cu carte, niciodată. Acest punct de vedere, devenit\ndisciplină, pact al neamului, era susținut cu îndărătnicie, mai cu seamă de\nfemei. Prin urmare, Stănică, în ciuda sincerității sentimentelor lui pentru\nOlimpia, la început, fie și sub formă nestabilă, se simțea vinovat de a fi\ncălcat regula și se temea să înfrunte ochii ironici ai rudelor. Casa pe care o\nluase de la Simion era o dărăpănătură. Prin avere se înțelegea în familie\nlucruri fabuloase. Nu toți în familie erau bogați, unii erau chiar cu\ndesăvârșire scăpătați sau de o condiție mai mult decât modestă, mulți erau\nînsă bine situați, mari industriași sau moșieri, sau, în sfârșit, în posturi de\ncomandă bine retribuite, mai degrabă în mari întreprinderi decât la stat.\nErau printre ei magistrați, politicieni, dar nici un ofițer. De serviciul militar\ncăutau printr-un straniu atavism să scape toți. Lucru notabil, indiferent de\nsituația lor materială, rudele se aveau bine între ele și nu se disprețuiau. Cei\nbogați veneau măcar o dată pe an în casa celor săraci, în oraș ruda cu mari\nrelațiuni își lăsa tovarășii de convorbire și întindea mâna rudei cu haina\nroasă, mic impiegat. Stănică era foarte mândru de rudele lui și circula, cu\nștirea sau fără știrea Olimpiei, de la unul la altul. Îl opreau la masă oriunde\nse ducea și, cum rudele lui erau foarte numeroase, ar fi putut mânca două\nluni în șir gratis, fără să intre de două ori în aceeași casă. Astfel se explică\nnecesitatea pe care o simțea Stănică de a sta de vorbă cu multă lume, de a\ntrece de la o familie la alta, de a afla tot ce se petrece peste tot. Deși sărac,\nStănică nu avea grija viitorului, cu atâtea rude solidare. E drept că acestea\nnu-i dădeau bani decât foarte puțini, fără știrea Olimpiei, fiindcă în genere\nele nu admiteau ca unii să trăiască pe socoteala altora. Perfect egali în\nevenimentele capitale ale vieții, naștere, nuntă, moarte, aniversări, unde se\nadunau în număr considerabil, țineau să rămână despărțiți prin avere. Dar\naverea nu le dădea orgoliu. Dimpotrivă, cei bogați doreau ca cei săraci să se\nprocopsească și le căutau mijloace, fără să-i silească. Familia avea cultul\ninițiativei personale. Dacă Stănică ar fi dorit să-și găsească o meserie mai\nsigură, ar fi căpătat-o fără îndoială. Însă el se mulțumea cu mediocritatea lui\nliberă și sigură, în așteptarea unei lovituri. Rudele nu-i cultivau lenevia,\nîntreținându-l, dar socoteau foarte legitimă așteptarea lui de a-și face o\nsituație mare și neprevăzută. Familia lui Stănică avea foarte multă",
  "asemănare cu familiile domnitoare din Europa. Din acelea fac parte regi și\nofițeri săraci, împărătese și obscure soții de conți provinciali. Regii în\nactivitate dau rudelor numeroase un ajutor neînsemnat, câteodată, care nu le\nscoate din mediocritate, dar le onorează apartamentul sărac cu vizita lor și\nle acordă cu prisosință atributul de „unchi” sau de „văr”. Și acolo meseria\nlucrativă e socotită ca o eroare, iar legăturile de familie se pun la cale după\nun examen colectiv. Situația aceasta are avantajele și dezavantajele ei. De\npildă, spre a se putea căsători cu Olimpia, Stănică a trebuit să se pună în\nconflict cu familia, dar aceeași familie îi dădea siguranța pe lume.\nLa Stănică, lăcomia și versatilitatea nu obtenebrau observația morală. Că\nun bătrân trebuie să moară și să lase averea tânărului, asta înțelegea foarte\nbine. Ba chiar avea o listă de rude, care, prin decese sistematice, puteau să-l\npună și pe el în măsura de a moșteni, deși din cauza prolificității familiei el\nrămânea o rudă veșnic colaterală. Dar să arunci în spital un bătrân sau să\nprivezi un copil de succesiune, asta i se părea o infamie. Aglae era pentru el\no „viperă”, iar Olimpia pierduse mult în ochii lui prin indiferența arătată\nfață de accidentul lui Simion. Și purtarea lui moș Costache, care strica orice\npreviziune, îl irita. Când era în joc interesul lui, Stănică găsea, nu-i vorbă,\nargumente suplimentare. Dacă din înlăturarea lui Simion ar fi tras un profit,\nar fi susținut că se făcuse „tot ce era uman posibil” și că acum trebuiau\napărate „legitimele drepturi ale copiilor frustrați de uzul bunurilor ce li se\ncuveneau”. Câteodată se înduoioșa la gândul absurd că moș Costache putea\nsă-i lase și lui ceva, și atunci admira „jertfa oamenilor vechi”, care se\nprivează de bucuriile vieții ca să facă cu putință „înălțarea tinerilor”.\nO problemă începuse să devină pentru Stănică, de la o vreme, Olimpia.\nDacă o iubea sau nu, este greu de spus, întrucât lui Stănică îi lipsea expresia\nmai analitică a sentimentelor. Din purtările lui nu se puteau desprinde decât\nemoții și o concepție. De bună seamă că atunci când se căsătorise cu\nOlimpia fusese emoționat. Încercase în mândria lăuntrică de-a face un gest\nnecugetat, romantic, în dauna intereselor lui. Nu mersese până la căsătorie,\nfiindcă, își zisese că, după atâta sacrificiu, se cădea să judece matur și să\napere existența „fiului său și a mamei fiului său”. A urmat ceea ce știm.\nCând vorbea de dragoste, de căsnicie, Stănică era totdeauna emoționat\nexterior. În fundul sufletului, simțea o inexplicabilă plictiseală, O vină\nimensă, nedeterminată. La drept vorbind, gestul de a se căsători cu Olimpia\nnu era romantic decât momentan. Stănică crezuse că face un calcul de\nmaestru care nu se uită la bunurile imediate, ci la cele ce pot decurge mai",
  "târziu. Informațiile lui, despre moș Costache îndeosebi, erau strălucite. Nu\naflase însă despre Otilia decât ca de o fetiță crescută de milă, dimpotrivă, i\nse spusese că toată averea era destinată fetelor Aglaei.\nStănică devenise romantic prin eșec și acum era trist, așa de trist, încât i\nse păru că încearcă toate emoțiile prin care trece un mare izbit de soartă.\nGândul obscur de a se scăpa de Olimpia și a încerca o altă lovitură, de data\nasta bine controlată, cu ajutorul rudelor, îl mai invadase adesea. Nu aproba\nnici temperamentul Olimpiei. N-o putea învinovăți de nimic, însă admirația\nlui era pentru femeia sprintenă, sociabilă, pe care o înțelegea ca pe Otilia, și\nar fi scuzat-o ca pe Georgeta. Ar fi vrut o femeie care „să-l împingă,. A\nscăpa de Olimpia însemna divorțul. Să dea însă divorț fără motiv era, după\nconcepția lui, o „canalierie„. Olimpia era „mama îngerașului lui mort„.\nImposibil. „Nu se întemeiază o patrie fără fidelitate conjugală„. Așa spunea\nel față de lume. În schimb, întrevedea despărțirea în două chipuri pe care și\nle prezenta cu plăcere și consolare mental. Se întorcea acasă și găsea pe\nOlimpia în brațele unui individ. Scena îl zguduia, îl mișca chiar în\nimaginație. Antipatia lui, visa el, de acolo venea, din presimțirea că Olimpia\neste o nemernică. El, omul de viitor, căruia i se făcuse propuneri strălucite,\nfăcuse idealism, luase „din dragoste„ o fată fără nimic, cu rude mizerabile,\npunându-se în conflict cu propria lui familie, ca apoi să fie terfelit. Ipoteza\naceasta era frumoasă în imaginație. Din păcate, Olimpia, placidă, nu-l\nînșela. Stănică încerca pentru o clipă remușcarea de a bănui o soție atât de\npură. A doua ipoteză pe care o visa era ca Olimpia, ghicindu-i\nnemulțumirea, să-l cheme și să-i țină acest discurs: „Stănică, tu nu ești făcut\npentru viața asta. Ție-ți trebuie o femeie de lume, cu bani, care să te ajute în\ncarieră. Câtă vreme am avut copilul, am tăcut. Acum însă văd că nu mai\nmerge. Nu vreau să te am pe conștiință. Mă retrag cu Aurica. Puținul cât îmi\ntrebuie să trăiesc am.„ Tot în închipuire, Stănică încerca să protesteze\npatetic: „Nu, nu, nu se poate să te las. Tu ești mereu mama copilașului\nnostru, a lui Relișor. Doar dacă tu nu ești fericită cu mine! Atunci, firește,\nmă sacrific, mă dau îndărăt din fața norocului tău. Nici așa nu-ți închipui că\nte voi părăsi. Nu, îmi fac o datorie sfântă să-ți dau și mai departe, de la\ndistanță, ocrotirea mea.„ Atât de mult înduioșau pe Stănică aceste ficțiuni,\nîncât se simțea bun la suflet, victima chiar a bunătății lui. Liberat prin aceste\ndouă ipoteze de Olimpia, făcea apoi planuri mărețe, fie că noua nevastă era\no femeie „consumată, fie că, mai bătrână, avea o considerabilă avere. Nici\nGeorgeta nu-i displăcea. Era frumoasă, cu relații care erau mai degrabă",
  "folositoare decât dezonorante, cu putințe admirabile de a-l împinge. Firește,\nGeorgeta contrazicea conceptul lui de femeie sfântă, dar dacă în fundul\nnemărturisit al sufletului tocmai calitatea de curtezană cu trecere îl atrăgea,\nla lumina conștiinței își zicea că face o faptă minunată: „ar înălța-o pe\nGeorgeta până la el”.\nToată ciuda lui Stănică venea din faptul că Olimpia nici nu-l înșela, nici\nnu-i propunea să divorțeze, dimpotrivă, îl privea ironic și bănuitor, și,\nnoaptea cel pițin, îl urma în toate escapadele lui.\nÎn ziua când calendarul ortodox prăznuiește pe sfânta martiră Agripina\n(zi de lucru de altfel), Stănică își aduse aminte că are o mătușă Agripina, la\ncare obișnuia să treacă o dată pe an. Ca să se mai smulgă din preocupările-i\ngrele și ca să ia un contact tonic cu familia lui, fără să spună nimic\nOlimpiei, porni chiar de dimineață în oraș și se urcă în tramvaiul cu cai din\nCalea Rahovei, care mergea pe Calea Moșilor. Se dădu jos la Bariera\nMoșilor și se îndreptă spre Șoseaua Mihai Bravul, spre strada Fundătura\nVaselor. Trecu printre butoaie noi și alte ustensile de dogărie, scoase în fața\nprăvăliilor, printre mormane de rogojini, pe dinaintea prăvăliilor cu lână și\nplăpumi, și intră în Fundătură, ocolind prin strada Vaselor și strada Mașinii,\nca să se gândească mai bine ce felicitare să-i facă bătrânei. Atunci și-aduse\naminte că nu i-a adus nimic. Se căută prin buzunar, unde găsi câțiva franci,\nstrâmbă din gură și se întoarse spre Barieră. Acolo dibui o simigerie, intră\nînăuntru și ceru o pungă cu alune americane prăjite și câțiva covrigi uscați,\ncu susan, dintre aceia în forma unui inel de lanț, care se sfărâmă în gură.\nAceste produse ale cuptorului plăceau cu deosebire mătușii Agripina.\nStănică se întoarse din nou în strada Fundăturii Vaselor, de astă dată pe\ndrum neocolit, și se opri în fața a două case fără etaj, destul de mari și cu\ntencuiala scorojită, stând de o parte și de alta în fruntea unei ogrăzi enorme,\nca două corpuri de gardă în fața curții de onoare a unui palat imperial. Una\ndin case, cel puțin, cu aer de părăsire, deși încă impunătoare, se ghicea că\nfusese prăvălie, din cauza obloanelor trase. Forma ferestrelor și un pervaz\nlat de lemn în fața lor, ca o tejghea, dovedeau că fusese o brutărie. Între cele\ndouă case, ar fi trebuit să fie un gard, dar nu era decât o poartă în aer, într-o\nparte. Curtea avea înfățișarea unui han cu case de jur împrejur, vechi și cu\nîncăperi ce se ghiceau prea mari. Latura din fund a patrulaterului avea o\ntindă pe stâlpi de lemn, prefăcută în geamlâc. Curtea era plină de butoaie,\nde doage, de scânduri scurte de stejar, de papură, fiindcă într-o parte ședea\nun dogar. Erau și câteva căruțe țărănești cu coviltir. Într-un colț, un individ",
  "potcovea un cal prins între trei bare în chip de uluci. Un fel de boltă fusese\nrefăcută și folosită ca potcovărie. Stănică își aduse aminte că, pe când era\ncopil, curtea era plină de căruțe pentru pâine. Mătușa Agripina era sora\nmamei lui și era măritată după un brutar. Toată curtea era proprietatea ei, și\nel se juca cu copiii Agripinei, verii lui, ascunzându-se prin unele odăi care\nslujeau ca depozit de făină și grâu. Lucrătorii le dădeau voie să intre în sala\nunde dospea aluatul, și le făceau mici pâini pentru fiecare. Lui Stănică i se\npăru chiar că miroase a cuptor.\n„Te pomenești, gândi el, că a luat cineva brutăria și scoate pâine!”\nConstată însă că miroseau covrigii din buzunarul lui.\n„Cum zboară averile! Murmură el, nemulțumit. Toate astea erau ale\nAgripinei, și acum ea stă cu chirie într-o odaie a caselor ei. Am avut rude\nputred de bogate, și eu sunt un pârlit, când puteam să fiu milionar.”\nCeea ce murmurase Stănică era adevărat. Agripina vânduse casele ca să-\nși crească progenitura, și acum trăia din ajutorul pe care i-l dădeau cu\nregularitate copiii și chiar celelalte rude. Din casa ei însă nu voise să iasă. Îi\nplăcea la Obor.\nAjuns în fundul curții, Stănică văzu două trăsuri luxoase. Căută cu ochii\nprin curte și descoperi unul din vizitiii particulari.\n— A venit și văru-meu Panait, măi Vasile?\n— A venit numai conița, explică vizitiul.\n„Sigur, își zise Stănică, e bine când ai copii ajunși sus.”\nPanait era directorul unei mari fabrici de zahăr și senator sub regim\nconservator. Stănică se urcă pe trepte în geamlâc, deschise o ușă și pătrunse\nîntr-o săliță în care mirosea grozav a năut și a cafea prăjită. Apoi bătu puțin\nîntr-o ușă, enorm de înaltă și vopsită așa de demult, încât se bășicase de\nuscăciune, și intră. Atunci văzu acest lucru, care pentru el de altfel nu era o\nsurpriză, că odaia, mai înaltă decât adâncă, era plină de lume. Se duse întâi\nla un fotoliu cu speteaza foarte înaltă, pe care ședea o bătrână cu fața\npătrată, însă cu bărbia ascuțită ca un supliment triunghiular. Bătrâna avea pe\ncap o scufie împodobită cu jeuri, iar un ochi îl avea stricat de albeață, din\ncare pricină privea pieziș și zâmbea în permanență.\n— Sărut mâna, mătușă o firitisi tare Stănică, sărutându-i afectiv mâna\nridicată în acest scop, cele dorite și să ne îngropi pe toți.\n— Ba să mă ferească Dumnezeu! Dar ce miroși așa a pâine caldă? Parcă\nsunt pe vremea când scoteam cuptorul!",
  "— Ei, ce miroase? Zise Stănică cu umor. Ți-am adus covrigii\ntradiționali. Ce poate să-ți aducă un pârlit ca mine, ajuns la covrigi? Uite și\nalune.\nBătrâna luă covrigii, foarte încântată, și începu să ronțăie monoton.\n— Ia să văd, cine mai e pe aici? Continuă Stănică ridicând capul.\nPe un pat bătrânesc, înalt și lat, cu multe suluri și perne, dar fără tăblii,\nca paturile țărănești, ședeau îngrămădite vreo cinci fete de vârste felurite, de\nla cincisprezece la douăzeci de ani. Fetele erau îmbrăcate bine, chiar luxos,\niar după față arătau a duce o existență fără griji. Erau nepoate de ale\nAgripinei, fiice a feluriți copii, toți foarte bogați, crescându-și copiii cu\nguvernantă. Însă copiii nu se rușinau să vină la Agripina, unde de altfel\npărinții îi obligau să facă măcar o vizită anuală. Fetele râdeau și mâncau\nnăut, amestecat cu alune, dintr-un fel de grea cupă de aramă.\n— Ce faci, Lili, ce mai faci, Lucia, ce faci, Lică? Întrebă familiar, făcând\nsemn cu mâna, Stănică, satisfăcut.\n— Bine, unchiule! Dar dumneata n-ai mai venit pe la noi.\n— Nu pot, dragă, se posomorî Stănică, viața mea trece prin momente\ndecisive. Ori, ori…\n— Tu totdeauna treci prin momente decisive. Așa ești tu, cu gura mare.\nDe când te-ai însurat, te-ai înfundat nu știu pe unde, la soacră-ta. Vino să-ți\nfacă Costică un loc la fabrică.\n— Nu mă fac eu, dragă, slugă, la vârsta asta. Poate dă Dumnezeu și dău\no lovitură.\nPersoana căreia îi vorbea Stănică era o cucoană mai degrabă tânără, dar\nbine hrănită, îmbrăcată cu lucruri scumpe, care nu speriară pe avocatul\nnostru. Doamna, dimpotrivă, tăcu, ca să nu-l supere. Hotărât, Stănică avea\nautoritate în familie. În mirosul de năut, el distinse efluviile unui parfum.\n— Cine miroase așa a parfum? Tu? Se adresă el doamnei bogate, care-i\nera verișoară. Cu ce dai?\n— Uite cu ce dau! Și doamna scoase din săculeț o sticluță ca un bloc de\ncristal.\n— Ad-o-ncoace! Comandă Stănică și, punând mâna pe sticluță, o varsă\npe haină.\n— Stănică, țipă doamna, ești nebun? Cu asta se dă numai puțin.\nStănică însă voia să se bucure o dată și bine de bețiile parfumului\nscump.",
  "— Ce vă pasă, zise el ironic, vă jucați cu banii. Mama ei de viață! Când\noi da de filon, mă scald în șampanie. Dați-mi niște bani, că mi-am cheltuit\nultimele resurse pe covrigii tantei Agripina.\nAgripina asculta mulțumită discuția și ronțăia.\n— Cât să-ți dau, Stănică? Întrebă verișoara.\n— Ce să-mi dai? Am zis și eu, așa. Parcă tu ai bani? Bărbatu-tău te ține\ndin scurt. Să-ți văd geanta.\nStănică luă într-adevăr geanta, privi în ea, mișcă admirativ din cap, luă\ncâteva piese pe care și le strecură în buzunar și-apoi înapoie geanta\nverișoarei, decretând:\n— Nu minte, are!\nPe un scaun ședea, în apropierea unei ferestre înalte ce dădea înspre\npălimar și curte, și care revela grosimea extraordinară a zidului, un domn\nbine îmbrăcat, cu o perlă în cravata. Era ceva mai în vârstă decât Stănică și\namintea puțin pe Pascalopol, fără să aibă finețea aceluia. Era proprietarul\nunei mori, milionar și senator. Stănică văzându-l, îi făcu semn fluturător cu\nmâna și-l întrebă foarte familiar:\n— Ce faci, mă Toadere?\nInterpelatul nu se supără și răspunse simplu:\n— Bine, Stănică, dar tu?\nStănică făcu semn cu mâna că e dezastru și privi către ceilalți din odaie,\nfăcându-le salutări cu mâna, fără să-i mai onoreze cu vorba.\n— Ascultă, mătușă Agripina, zise Stănică, privind prin odaie, tot nu te\nmai descotorosești de vechiturile astea?! Și începu să examineze odaia.\nZugrăvită cu mari flori de un verde-întunecos, învechit, odaia, prea\nmare, părea goală. La fereastră erau câteva ghivece cu cerceluși, rezemați\nde câte o scăricică de așchii. Cea mai mare parte din peretele de la răsărit\nera acoperită de icoane de toate mărimile, în fața cărora atârnau, cu sârme\nlegate de tavan, trei mari candele de biserică. Peretele din dreptul patului\nera acoperit cu două imense rame care colectau mulțime de fotografii\nformat vizit, de nuanță cafenie, în genere făcute de Waber și de Gerstl. În\nșiruri egale, ca niște fronturi, erau de față acolo toți membrii numeroasei\nfamilii. Stănică, aplecându-se asupra patului și sprijinindu-se cu mâinile de\numerii fetelor, examină cu atenție un cadru, până ce descoperi ceea ce căuta.\n— Uite, Lili, zise, ăla sunt eu!\nȘi arătă un băiețaș cu pantaloni scurți, trecând de genunchi, cu surtuc de\nom matur, cu părul lins, despărțit printr-o cărare laterală, însă cu capetele",
  "inegale, parcă smulse. Părea un băiat timid, curățel.\n— Erai drăguț, unchiule! Zise fata.\n— He-hei, se mândri Stănică, eu am fost ceva în viața mea! Peretele\ndimpotrivă ferestrei era acoperit, până sus, cu un raft ca acelea pe care se\npun pâinile în brutării. S-ar fi zis că Agripina îl scosese chiar din prăvălie,\ndacă lemnul gol n-ar fi fost mascat de bucăți de cașmir vechi și de broderii\ngrele. Rafturile erau pline cu vase, pahare, ustensile de bucătărie chiar,\ncărora însă vechimea lor și materialul le dădeau aerul unor obiecte de lux\nsau cel puțin de muzeu. Într-adevăr, cratițele erau niște tingiri mari de\naramă, cu capace conice ca niște scuturi. Numeroase tăvi de aramă, puse\nuna într-alta, în ordinea mărimii, ibrice, căni, bizare piulițe, toate de aramă\nsau alamă, făceau din raft o vitrină de muzeu. Erau acolo, așezate în vrafuri,\nfarfurii cu fine desene negre în tuș, semănând cu niște litografii. O serie\nînfățișa un soi de păuni zburători, amestecându-se cu fluturii în foile unor\ntrandafiri. Marca de serie a acestor farfurii era „Asiatic Pheasan”. Unele\nfarfurii întinse, de servit, frumoase ca niște dantele, reprezentau înăuntru un\nlac pe care trecea o barcă cu ornamente rococo, dusă, cu șase vâsle lungi de\ngaleră și, în același timp, cu o prăjină venețiană, de câțiva marinari în\ncostume englezești, stil 1820. În barcă se afla un pavilion chinezesc. În loc\nde nuferi, pe lac creșteau trandafiri. Barca se îndrepta spre o fântână rococo,\nîn marginea căreia, pe o scoică, ședea un Neptun întunecat, încoronat ca un\nrigă de cărți. În fund, se zăreau o peluză englezească și un castel. O statuie,\nînfățișând un ins cu redingotă, ridica mâinile spre pajiște. Un podeț venețian\nducea de la peluză către o insulă, unde se ridica o biserică de cel mai pur stil\ngotic anglican. Marca de serie era „Fountain Scenery”. Câteva cuvinte\narabe dedesubt rămaseră nedescifrate de Stănică. Erau și altele ceva mai noi\nși mai stângace, însă tot așa de ciudate. În locul trandafirilor, atârnau ciucuri\nde flori verzui de laur. Pe o lagună trecea un fel de gondolă încărcată cu\nmarinari, părând niște piei-roșii și având unelte de pescuit. De jur\nîmprejurul lagunii se ridicau creste mari de munți înzăpeziți, poate niște\nfiorduri. Nori grei se îngrămădeau în jurul lunii pline. Iar pe o insulă, o\nmare biserică gotică cu turnuri moscovite își înălța vitraliile albite de lună și\nzidurile negre în mijlocul unei vegetații luxuriante, în ciuda răcelii de\nSeptentrion a priveliștii. Alte farfurii erau așa de înflorite cu albastru-intens\nde Prusia, încât apăreau ca niște enormi iriși. Recipientele de băut ale\nAgripinei erau și mai curioase. Stănică începu să le cântărească în mâini.",
  "— Uite, așa se făceau lucrurile altădată! Constată ca și în anul celălalt,\nîn aceeași împrejurare.\nAgripina nu mai avea un serviciu întreg de cristălărie, dar avea unele\nexemplare din toate. Avea, de pildă, pahare grele, ca făcute dintr-un singur\nbloc șlefuit pe câteva laturi, pahare groase cu pereții găuriți de ochiuri mari\nîn chipul fagurelui, cupe de cristal, cu coadă, asemeni unor bombe, tăiate în\nflori și grătare, aducând aminte de fructul ananasului, părând mai degrabă\noperă de bijutier decât de sticlar. Cele mai frumoase ședeau pe o bază\nmasivă de cristal, tăiat în ovule clasice, se subțiau apoi și se redeschideau ca\nun crin. Rozete de cristal pecetluiau cele opt zone. Apoi, desene fine roșii\npoleiau tot paharul, conturând tăieturile și desfășurând festoane de trandafiri\ncaligrafici. Stănică nu se mulțumi numai cu cântărirea paharelor, ci le și\nmirosi. Agripina se slujea de pahare ca de niște borcane, punând în ele,\ndupă cum îi venea la îndemână, ținte, sfoară, stafide, nuci curățite. Paharele\nmirosite de Stănică acuzau enibaharul și scorțișoara. O chesea mare cu\ncapac de sticlă ce s-ar fi putut zice sculptată, și care semăna cu o urnă\nfunerară, era plină de cuișoare.\n— Mătușă Agripino, zise Stănică, aș mânca mâncarea aia pe care ne-o\nfăceai dumneata când eram copil, mâncarea aia grecească, cu enibahar.\n— Ce mâncare? Zise Agripina, mărind pupila unicului ochi valid.\n— Ei, ce mâncare? Iei carne tocată, fără vine, și fără miez de pâine sau\nou, ca pentru cârnați de vacă (Stănică făcu buze lacome), pui frumușel\nusturoi tăiat bucățele, sare, piper mult, boia de ardei, enibahar pisat,\nchimion și puțină apă să fiarbă.\n— Nu apă, Stănică, întrerupse doamna bogată, zeamă de supă și\ngrăsime.\n— Exact. Am pus-o eu pe nevastă-mea, dar n-a făcut nimic. Pentru asta\nse cere să ai înstinct, să te naști cu sentimentul enibaharului.\nFetele de pe pat strâmbară din nas.\n— Ce, sări Stănică, faceți mofturi? Știți voi ce e mirodenia? Ați mâncat\nvoi pătlăgele vinete cu scorțișoară?\n— Vai! Se scandalizară fetele.\n— Ba e bun, zise Agripina. Stănică ține minte. Bunicii noștri așa găteau,\nnumai cu untdelemn, cu mirodenii și în tingiri de aramă cositorite. Și\nmâncau mai mult pește și carne de oaie. Pătlăgelele așa se fac: cureți\nvinetele de pieliță, ca de obicei, le dai în undă, le scurgi de apă, le toci, le\nprăjești în untdelemn, pui și puțină ceapă tocată mărunțel, pe urmă le așezi",
  "în tingire cu apă, sare, piper, ce-i trebuie, pătrunjel, scorțișoară și unt de\nnucă (cum se mânca odată), și înăcrești cu zeamă de lămâie. Și lași să\nfiarbă.\n— Și pe urmă, adaugă Stănică cu apetit, presari pe deasupra tot\nscorțișoară pisată!\n— Așa mâncam noi, bătrânii! Încheie simplu Agripina, ronțăind alune\namericane.\nStănică își continua ancheta prin rafturi. Se uita acum la ceștile de cafea,\nmulte și desperecheate. Una plină de stafide o deșertă pe gât. Cele mai\ndelicate aveau forma unor boluri de ceai chinezesc, erau mici și zugrăvite\ncu ramuri subțiri, înflorite. Neavând mâner, erau vârâte în niște picioare\novoluide de aramă, căpătând astfel înfățișarea unor candele.\n— Mătușă, zise Stănică, ce faci cu atâtea cești, dă-mi și mie două, să le\nțin ca amintire, să arăt și eu urmașilor cum bea lumea cafea altădată.\nAceasta era formula tipică cu care Stănică împuțina rafturile Agripinei.\nFără să aștepte răspunsul, el și strecurase ceștile în buzunar. Agripina făcu o\ninvitație enigmatică:\n— De, Stănică, cum crezi și tu! Astea le mai am și eu, și pe urmă nu mai\nam din ce bea!\n— Să fii dumneata sănătoasă, o încurajă Stănică, băgând repede în\nbuzunarul umflat încă două cești.\nStănică sărută mâna Agripinei, făcu semne de diferite nuanțe celorlalți și\ndădu să iasă. Toader declară că merge și el, și că-l duce cu trăsura până unde\nvrea. Avocatul acceptă, se sui în trăsură, alături de Toader, și primi alături\nde el, aproape în brațe, și pe Lili, fata lui Toader și nepoata lui, în jurul\nmijlocului căreia întinse brațul, de altfel de prisos, ca și când ar fi voit s-o\nsusțină să nu cadă. Vizitiul de casă plesni ușor biciul pe deasupra cailor, și\ntrăsura se rostogoli dulce, fiindcă avea roți cu pneuri. Era un vehicul\nelegant, căptușit cu velur maron, prevăzut cu saltele moi de divan garnisite\ncu broderie. Părul fetei, înfoiat în chip florentin pe umeri, își arunca unele\nfire pe obrazul lui Stănică, gâdilat în mod plăcut. La început, Stănică strânse\ntalia fetei automatic, indiferent, acum începu s-o palpeze mai atent cu\nvârfurile degetelor, simulând jocul barabanei.\n„O fetiță, o scârbă, gândi el, și ce șolduri, ce talie! Domnișoară de\nmăritat în regulă. Serie nouă. Așa e când huzurești. Hrănite bine, plimbate,\ncum să nu crească?”",
  "— Câți ani ai tu, Lili? Întrebă el tare, strângând-o acum cu brațul,\noficial.\n— Șaisprezece!\n— Ia taci! Se miră Stănică. Ești bună de măritat.\n— Chiar vreau s-o mărit, spuse Toader liniștit.\n— Serios? Sări Stănică.\n— Ce te miri? E destul de mare. Și mamă-sa tot la vârsta asta s-a\nmăritat. I-am dat atâta educație câtă trebuie unei femei, și acum să mă lase\nliniștit să văd și de ceilalți copii.\nNu era o concepție originală. În toată familia lui Stănică fetele se\nmăritau foarte tinere, cu bărbați desemnați de cei bătrâni. Când o fată\najungea la vârsta de paisprezece ani, vorbea în mod liber de măritiș. Atât de\ntradițională era această normă, încât nici o fată nu se simțea nefericită,\ndimpotrivă, orice întârziere o neliniștea. Fetele înțelegeau trebuința\ncăsătoriei, nu se îndrăgosteau nebunește și iubeau numaidecât pe bărbatul\nales pe calea rațiunii. Nu sufereau de altfel nici o constrângere și, dacă nu le\nplăcea un tânăr, îl refuzau fără nici o discuție. Luau însă parte, împreună cu\nfamilia, la procesul de alegere, își dădeau părerea, o ascultau pe a altora, așa\ncum faci când cumperi o stofă scumpă. În acest chip, toate se măritau cu\noameni bogați sau în stare să devină, preferând aproape cu strictețe marii\nindustriași, marii restauratori sau hotelieri, magistrații care aveau și moșie,\nmai rar un ofițer, de la colonel în sus, niciodată un profesor, niciodată un\nintelectual. Fetele erau umblate prin străinătate, vorbeau câte o limbă\nstrăină, știau să se conducă în lume și erau încredințate de valoarea clasei\nlor, nu citeau însă nimic, nu aveau nici un fel de cunoștințe artistice sau\nliterare. Orice intrare pe domeniul acesta era socotită, în chip tacit, ca o\ndovadă de prost-gust, de proastă origine, și individul imprudent era privit cu\nmirare, de la picioare spre cap, spre a i se descoperi semnele mizeriei. De\naceea, în numeroasa familie, femeile, de la douăzeci și cinci de ani în sus\n(căci domnișoare de vârsta aceasta nu puteau exista), erau mai degrabă\nantipatice, prin suficiență burgheză și totală, impertinentă mirare în fața cui\ndepășea mijloacele intelectuale sau era sub mijloacele lor materiale. Stănică\nînsuși nu le cam înghițea, fiindcă, deși el nu avea prea mari înclinații\nintelectuale, afecta totuși a fi „boem”, om ratat „de prea multă simțire și dor\nde ce e frumos în vată”. Fetele, de la paisprezece la nouăsprezece ani, însă,\nerau toate drăguțe și simpatice, fiindcă, pe de o parte, prin educație,\ndepășeau nivelul fetelor obișnuite, iar pe de alta, nefiind intelectuale prin",
  "tradiție, erau modeste. Lili, de pildă, cu părul ei căzut în cascade pe umeri,\ncu pălăria de paie largă, cu ochii ei negri, uniți prin îmbinătura\nsprâncenelor, prin tenul măsliniu, grecesc, era cu adevărat grațioasă. Era un\nfel de Otilie oacheșă, care însă prevestea că avea să evolueze spre\nburghezie.\nStănică mai pipăi puțin pe Lili, lăsând tamburinarea dinspre coapsă\nînspre genunchi.\n„Hm, comentă el mental, ce nepoată plinuță am! Ferice de ticălosul care-\no s-o ia. Știu că am rude frumoase! Cu așa familie, mă pot mândri!”\n— Ei, continuă iarăși tare, ai pus cumva ochii pe cineva, jucăm la nuntă?\nLili ascultă aceste vorbe liniștită, cu naturalețe, doar cu o notă de\nmulțumire. Toader explică:\n— N-am găsit până acum, dar o să găsim. Mi-au dat a înțelege c-ar lua-o\nvreo doi oameni cu stare, de treabă, dar sunt cam în vârstă. Mă gândesc și la\nasta. O fată de șaisprezece ani nu stă bine lângă un om de patruzeci și cinci.\nS-a cam dus obiceiul ăsta. Mi-a spus doctorul de casă că n-ar cam fi\npotrivit, știi, pentru progenitură. Înțeleg ca fata să facă copii.\n— Ai perfectă dreptate, aprobă Stănică, strângând iar mâna, nu e bine\nbătrân, dar nici tânăr de tot. Așa în floarea vârstei, când e omul cu\nentuziasm și cu experiență, așa ca mine, Toader.\nStănică nu gândise nimic extraordinar spunând aceste vorbe, dar apoi fu\nstrăbătut de o idee insidioasă. „Ce mai nevastă, își zise, ar fi „o fată ca asta„\n(evită înadins, din scrupul, preciziunea), grecoaică de-a noastră, sănătoasă,\nfără maimuțăreli. Și ce mai avere are fata asta! Ah, Doamne, de ce m-ai\nfăcut unchi?!”\n— Nici nu ne gândim, urmă Toader, numaidecât la un om cu avere. Îi\ndau zestre destulă. Mai bine un tânăr sărac, dar care să vrea să muncească,\nsă-l țin eu din scurt, să-l introduc în morărit. Face el avere.\nPrecum se vede, Toader admitea „le jeune homme pauvre”[9], numai în\nbranșa morăritului și industriilor agricole.\nO idee fulgeră scurt prin creierul lui Stănică, pe care însă n-o exprimă:\n„Oare mitropolitul-primat nu poate să dea dezlegarea de căsătorie între o\nnepoată și un unchi, vorba vine unchi, când sunt în joc interese mari,\npăstrarea forței unei familii, consolidarea sângelui? În definitiv, ce dacă e\nfata copilului surorii mamei? Ei și? Dar sângele ei nu s-a înstrăinat prin\nalianța părinților? În familiile domnitoare asta e ceva curent. Dă-le dracului",
  "de prejudecăți, de-aia scade natalitatea. Cu asta și cu paralele ei eu aș\npopula patria, aș face România Mare.”\nStănică strânse peste brațe sânul fetei și-i zise cu aer părintesc:\n— Vezi, Lili, cum ești? Ai ajuns fată de măritat, și pe la unchiul tău nu\ntreci să-l rogi să se intereseze de viitorul tău. Am și eu relațiile mele,\nexperiența mea.\nIdeea de a pune la cale viitorul fetei înduioșă atât de brusc pe Stănică,\nîncât îl făcu să deteste numaidecât gândul nemărturisit dinainte. „Sunt un\npăcătos, își zise, auzi la ce mă gândesc! N-am decât o scuză, că n-am avut\nparte de ceea ce meritam.”\nStănică lăsă mâna jos, cast, și zise cu taină lui Toader:\n— Mă Toderiță, ce nu mai aruncați și voi rugina? Tot moară, tot moșie,\ntot fabrică de zahăr. Numai avere și avere. Mai sunt pe lume și alte bunuri,\nmorale, mă-nțelegi. Lumea evoluează, se subțiază. Să dai tu perlă de fată pe\nmâna unuia care stă în tărâțe! Mă, am un băiat unic, un giuvaer, rușinos ca o\nfată mare, deștept, de viitor, băiat de familie bună, băiatul, mă rog ție, al\ndoctorului Sima. Cine n-a auzit de doctorul Sima? Face și el medecina, și e\nîn anul al treilea (Stănică minți intenționat). Are și avere bunicică. Mă, s-au\nsperiat profesorii de el, scrie cărți, are să fie cel mai mare doctor. Ăla ajunge\nsigur la Universitate și la Academie. Mă, și e frumos, de pică. Să am fete, i-\naș da două deodată. Tu știi cât câștigă un doctor mare? Colosal! Și ce face?\nTe-ascultă nițel ici, nițel colo, și-ți ia banii. Pe urmă, cinstea. Madam doctor\nSima, profesor doctor Sima. Înalți nivelul familiei, că m-am plictisit tot de\nmoșieri și de directori de fabrici. Să dăm, ceara mă-si, un Eminescu. E\ntocmai ce-ți trebuie ție, un doctor.\n— Pe nevăzute nu pot să mă pronunț! Zise cu comică gravitate Lili.\n— Știi că-mi placi! Păi când l-oi vedea, pici jos. Ăla sucește mintea\nfetelor într-un minut (Stănică simți că se contrazice și atenuă), vreau să zic\nsucește fără să facă nimic, că e băiat serios. Primejdia e să nu vrea el, dar\nam încredere în gustul lui fin. Când te-o vedea, nu se poate să nu-i placi.\nȘtii, băiatul ăsta e puțin sub conducerea mea morală, eu îi dau directive în\nviață, așa că m-ascultă, se lasă sugestionat. Hai să provocăm o întâlnire…\n— N-ai decât, zise Toader, n-are ce strica.\nStănică încruntă sprâncenele în chip de adâncă meditație, apoi zise\nhotărât:\n— S-a făcut. În curând aveți știri de la mine. Oprește, mă, că mă dau jos.",
  "Trăsura trasă de cei doi cai lucioși ajunsese în dreptul bisericii Sfântul\nGheorghe. Stănică întinse mâna spre tovarășul de călătorie și zise grăbit,\nfără timiditate:\n— Mă Toderiță, dă-mi repede ceva parale, că nu prea am procese. Să\nbeau și eu din diurna unui senator.\nToader scoase repede o hârtie mototolită pe care o ținuse pregătită și i-o\ndădu zâmbind, fără strâmbătură de neplăcere și fără emfază. Stănică o luă,\nsări jos, făcând cu mâna la cei doi, și se-ndreptă spre Lipscani, fără alte\nceremonii. De-abia după o sută de metri de mers, scoase hârtia din buzunar\nși o privi. Era o bancnotă de o sută de lei. Stănică visase absurditatea de a\nprimi o mie de lei.\n— Poftim, zise el cu pofidă, aruncă suta, cum aș arunca eu o băncuță.\nBani nemunciți.\nStănică cumpără prăjituri de la o cofetărie și porni spre casă. Învârtindu-\nse cu mintea tot în jurul ideii de căsătorie, se înflăcăra de Olimpia. Mâna pe\ncare o retrăsese cu sentimentul vinovăției de pe Lili voia s-o întindă legal\nspre nevastă-sa. Credea că o înțelege. În sărăcie, marile sentimente nu se\npot dezvolta. Olimpia era și ea femeie, avea nevoie de lux, de rochii, de\nblănuri. E adevărat că nu era vina lui și că o femeie trebuie să aibă zestre,\nînsă nici vina ei nu era vina că avea părinți denaturați. Câtă deosibire între\nfetele din familia lui și cele din familia Tulea! Sărăcia te face posac, acru.\nBiata Olimpia! O trăsură să fi avut și făcea din ea regină. Cu aceste\nsentimente generoase, Stănică intră pe poarta „proprietății” lui, înlăturând,\npe cât cu putință, privirile de pe fațada strâmbă, culcată pe-o rână, a casei.\nVoi să intre în marchiza de lemn, aplicată ca o gheretă peste ușa principală,\ndar se răzgândi și merse spre fund, unde era bucătăria. Îi era foame și voia\nsă știe ce se gătește. Bucătăria era închisă, goală. Pe fereastră văzu mașina\nde gătit, fără foc. Simți o primă nemulțumire. Intră pe dindos în sufragerie,\nunde constată că masa era nepusă. Pe Olimpia o găsi în dormitor, îmbrăcată\nca de oraș, uitându-se în oglindă.\n— Bau! Făcu Stănică, cu voință optimist.\nOlimpia îl privi liniștită, aproape senină. Stănică îi întinse pachetul de\nprăjituri:\n— Uite, iubito, mi-am permis o mică atenție. Nu te uită Stănică.\n— Ce-ai adus acolo? Întrebă Olimpia.\n— Ce-ți place ție, prăjituri cu cremă.",
  "— Bine-ai făcut! Aprobă Olimpia fără exagerare. Cuprins de un val de\nsentimentalitate, Stănică se așeză în spatele ei, cu fața spre oglindă, scoase\ncapul mustăcios de după coafura ei și o strânse de mijloc.\n— Olimpia mea scumpă, tot ce văd mă întărește și mai mult în\nconvingerea că nimic nu e mai înalt ca misterul căsătoriei. Iubirea eternă,\npentru care părăsești familie, bogății, onoruri.\n— Mă strângi prea tare, reproșă moale Olimpia.\n— Te strâng ca să simți că ai îndărătul tău un apărător dezinteresat,\ndevotat, pe soțul tău, pe tatăl fiului tău. Pe cine altcineva poți conta? Iubita\nta mamă, și soacră mie, vinde tot ce are în casă, vrea să petreacă și să nu\nmai rămână și altuia un capăt de ață. Socru-meu abia ți-a dat baraca asta, ca\nsă ne asigurăm un adăpost, sub demnitatea ta. Dar n-avea grijă, nu cer decât\nun pic de iubire, și las' că-ți realizez eu toate dorințele tale. Rudele? Îți dau\nvoie să le disprețuiești, să rupi definitiv cu ele. Ce-ai avut și ce-ai pierdut?\nAmândoi, prin iubire, facem un bloc.\nStănică strânse încă de un grad cercul brațelor și sărută pe Olimpia pe\nlobul unei urechi.\n— Și, barem sunt proaspete prăjiturile? Că de obicei le iei stătute!\nObservă ea, fără schimbarea glasului.\n— Îmi pare rău. Le-am comandat special pentru tine. Numai pentru tine,\ncomoară scumpă. Uite, ți-am cumpărat de la anticar patru cești de cafea\nantice, notează bine, de-ale strămoșilor, pe care am pus de mult ochii. Vreau\nsă strângem de pe acum lucruri de preț pentru căminul nostru cel nou.\nCând Stănică vru să sărute pe Olimpia și pe obraz, aceasta arătă puțină\nplictiseală:\n— Dragă, mă-nțepi cu mustățile. Lasă-mă puțin, că sunt supărată!\n— Dar ce ai? Se alarmă Stănică, așa faci tu totdeauna, la bucuriile și\ndurerile tale eu nu particip niciodată.\nOlimpia desfăcu pachetul de prăjituri, luă o bucată și începu s-o\nmănânce încet.\nCe faci, scumpo, îți strici apetitul. Nu mergem la masă?\n— N-am gătit nimic, servitoarea e dusă la mama. Mănâncă și tu\nprăjituri.\n— Dar ce s-a întâmplat, dragă? Observă Stănică, în sfârșit, cam iritat,\ndând drumul Olimpiei.\n— S-a întâmplat că Titi iar a fugit de acasă. Unde, și cu cine, știe\nDumnezeu!",
  "— Nu mă-nnebuni! Exclamă Stănică, lăsându-se pe pat, plin de toate\nvoluptățile senzaționalului.\nȘi luând și el o prăjitură, începu s-o mănânce, clătinând mereu din cap.",
  "XVII\nFelix visă înspre ziuă diguri lungi, pe care se spărgeau mari valuri,\ndebutând cu urlete și scurgându-se sfărâmat cu zornăitul unei grindini de\nsticlă. Apoi apele se retraseră cu totul, târâtoare ca fumul, și lăsară\ndescoperit fundul mării, care se vedea plin de creste inegale. Coborându-se\ndin zbor asupra lor, Felix văzu că vârfurile de stâncă erau de fapt turle de\nbiserici în care se clătinau clopote de toate mărimile, scoțând valuri de\nsunete, mai apropiate sau mai îndepărtate. Clopotnițele se prefăcură în\ndansatori, acoperiți din cap până în picioare de zurgălăi, în fața cărora Otilia\nse învârtea cu niște castaniete în mână. Felix știa că doarme și visează, și se\nsilea să oprească mai mult fiece metamorfoză. Deodată, însă, ochii îi fură\nloviți de suliți de lumini, și se recunoscu în patul lui, deși nu rupsese toate\nlegăturile cu visul. Curios, valurile de sunete răsunau mai departe, alcătuind\nfrazele din Folies d'Espagne de Corelli. Felix își strânse și mai tare ochii ca\nsă se bucure de vis, însă simți în picior răceala tăbliei patului. Printre genele\nobosite de atâta strângere silnică, se zăreau contururile camerei decolorate\nde prea multă lumină. Simți că era treaz și valul de sunete e o realitate. Sări\ndin pat. O mână ușoară, furtunoasă execută partea allegro moderato,\nscoțând picurături vitroase. Inima lui Felix bătu să se smulgă din loc. Mâna\naceasta obișnuită cu fraza clasică, exercitată la muzică înaltă, pasionată în\ngeometrie, era numai a Otiliei. Își apucă lucrurile să se îmbrace, și de\nnervozitate și le puse pe dos, întârziind operația. În cele din urmă, de bine,\nde rău, fu îmbrăcat. Fără să se mai spele, cu părul vâlvoi, alergă jos pe scări,\napropiindu-se de sursa din ce în ce mai sonoră de armonie. Ușa odăii cu\npianul era dată de perete. Înăuntru, ghemuită pe taburet, îmbrăcată însă ca\nde oraș și cu pălăria pe cap, Otilia în persoană își legăna moale mâinile pe\ndeasupra claviaturii, îmbătată de sunete, subliniind câte o măsură cu pan,\npan, pan.\n— Otilia! Strigă aproape fără voie Felix.\nSunetele muriră deodată, și taburetul, printr-o mișcare bruscă, se suci pe\naxă înfățișând-o pe Otilia stând turcește.\n— Felix! Răspunse fata și sări în picioare.\nTânărul se apropie exaltat de ea, și Otilia întinse brațele spre el. Când\nmâinile îi atinseră umerii, fata se opri puțin intimidată de timiditatea lui\nFelix. Apoi îl sărută ușor pe un obraz, ușor pe un altul și, în cele din urmă,",
  "pe gură. Moș Costache scoase o clipă capul pe ușă și fugi. Otilia îl ținea\nstrâns pe Felix la oarecare distanță ca să-l poată privi bine:\n— Felix, mi-era dor de tine. Ce-ai făcut tu atâta vreme? Otilia merse\nînspre taburet, reașezându-se pe el și trăgând după sine și pe Felix, care se\nlăsă jos pe covor, cu capul în poalele ei.\n— Felix, uită-te la mine, ce-ai făcut în lipsa mea? Și fata, apucându-l de\nbărbie, îi ridică în sus capul.\nFelix își reînfundă obrazul în poalele ei. Era copleșit de emoție, dar\ndevenit mai matur acum, mai capabil de a-și analiza sentimentele, se sculă\nși făcu recapitularea liniștit:\n— Otilia, ce eram să fac? Te-am așteptat. Eu am crezut că tu mă iubești,\nam avut încredere în tine, și de aceea când ai plecat pe neașteptate cu…\nCu…\n— Cu Pascalopol, preciză râzând Otilia.\n— Da. Când ai plecat, am fost amărât. Nu te-am uitat niciodată, toate\ngândurile mele au fost numai pentru tine, însă eram demoralizat. Plecarea\nta, trebuie să recunoști, era ciudată, nu mi-ai explicat niciodată nimic. Cu\ntoate că o speranță absurdă îmi spunea altfel, în ultima vreme nu credeam\ncă ai să mai vii.\n— Ce prost ești!\n— Eu am crezut în tine, am fost devotat cuvântului dat (aici Felix avu un\nscrupul și se opri puțin). Poate am greșit o clipă, sunt gata să-ți mărturisesc,\ndar n-a fost nimic serios. O eroare, mai puțin decât atât, o desperare, fiindcă\ntu nu-mi scriai nimic. Otilia râse.\n— Știu eroarea, te iert solemn!\n— Ce știi? De unde știi?\n— Ei, mi-a spus Stănică! Nu știu cum a aflat că vin, și azi-noapte a fost\nla gară cu un buchet mare de flori. Bineînțeles, mi-a spus lucruri pentru o\nsăptămână. Mi-a spus și de o aventură a ta cu Georgeta, însă tu știi că eu pot\ndeosebi ce e adevărat de ce e palavră în vorbele lui Stănică. N-am crezut\nnimic.\n— Era totuși adevărat, până la un anume punct.\n— Ah, Felix, rămâi mereu un copil! Nu poate fi nimic adevărat din\npunctul de vedere care ne privește. Ți-am spus că te iubesc, nu sunt dădaca\nta.\nOtilia îl trase pe Felix de o mână, așa cum ședea cu genunchii pe taburet,\nîl sărută, apoi cu cealaltă mână zdrăngăni fantezist pe pian, încheind:",
  "— Va să zică, totul e în regulă! După puțină gândire, Otilia zise:\n— Apropo, am primit o scrisoare foarte caraghioasă de la tanti Aglae et\ncompanie, însă cineva semna în ea: Isus Cristos. Probabil, în bătaie de joc.\nCine să fie? Pe Titi nu-l cred în stare de astfel de originalități.\nFelix fu de părere că nu putea fi decât Simion, care devenise, într-\nadevăr, Mântuitorul. Otilia se arătă profund impresionată de nenorocirea\nbătrânului, fricoasă chiar.\n— Felix, întrebă ea, e posibil ca cineva să înnebunească așa, dintr-o\ndată?\nFelix asigură că nu, și că Simion era, propriu-zis, bolnav organic. Otilia\npăru convinsă și adăugă:\n— Așa spune și Pascalopol. Tânărul se încruntă:\n— Otilia, zise el, eu n-am nimic cu Pascalopol, dimpotrivă, îi sunt chiar\nîndatorat. E un om așa de simpatic, încât nu mi s-ar părea deloc nepotrivit\nca o fată ca tine să-l iubească.\n— Aha! Făcu ironic Otilia.\n— Însă, recunoaște și tu că totul e ciudat și că cea mai tare credință\nșovăiește. Te-ai dus la Paris și ai stat atâta vreme cu Pascalopol. În ce\ncalitate? Îl iubești? A crede asta înseamnă să nu mai cred în vorbele tale. În\ntot cazul, el trebuie să te iubească. Pentru mine, Otilia, ai început să devii o\nenigmă. Și Pascalopol, și eu suntem îndreptățiți să credem că ne iubești și,\ntotuși, nimeni nu știe sigur. Te rog, Otilia, spune-mi sincer, nu mă face să\nsufăr! De ce te duci mereu cu Pascalopol, de ce te porți cu el în așa fel încât\nsă-i trezești speranțele?\nOtilia se răsucise încet pe taburet și cânta la pian, fără să răspundă.\nFelix lăsă capul peste claviatură, cu băgare de seamă, ca să nu rănească\ndegetele încăpățânate ale Otiliei, și îngenunchind lângă ea, îi cuprinse\npicioarele.\n— Otilia, te rog, e adevărat ce spune lumea, că te-ai logodit cu\nPascalopol?\nFata se uită blând și lung, cu ochii ei albaștri, în ochii lui Felix, și spuse\nsimplu și liniștit:\n— Nu e adevărat, Felix. Acum ești mulțumit?\n— Ar trebui să fiu mulțumit, și totuși, este ceva care mă lasă în îndoială.\nVa să zică, tu ești capabilă să dai unui om ca Pascalopol credința că-l poți\niubi, fără să fie adevărat.",
  "— Pascalopol, zise Otilia, puțin cam iritată, nu crede că-l iubesc. El se\npoartă cu mine așa cum s-a purtat de când eram mică, de cinci ani. Mi s-ar\npărea curios să fie altfel. Am venit acasă veselă, și mă întristezi din nou.\n— Otilia, regretă Felix, iartă-mă, n-am voit să te supăr. Ți-am spus cu\nsinceritate ce-am gândit în lipsa ta.\n— Felix, imploră Otilia, de ce nu vrei tu să fii cuminte? Am atâtea să-ți\nspun! Haide cu mine sus.\nȘi fata, apucându-l de mână, ca de obicei, îl trase și începu să alerge cu\nel pe scări în sus.\nÎn odaia Otiliei, pe pat, erau deschise două geamantane noi. Fata aruncă\ncu furie toate lucrurile de deasupra, spre a găsi ceva, și în sfârșit scoase un\nmorman de cravate și unul de fotografii. Cravatele le aruncă pe toate în\njurul gâtului lui Felix, care însă n-avu vreme să le admire, fiindcă Otilia îi\ntrecea, una câte una, fotografiile, în care erau fixate momentele mai tipice\nale petrecerii ei în Franța. Curios, Pascalopol lipsea sistematic din aceste\nscene, ceea ce se explică, spunea Otilia, prin faptul că fotograful era chiar\nPascalopol. Bucuria intimității le fu tulburată de apariția lui Stănică.\n— Ei, zise el triumfător lui Felix, nu ți-am spus eu că are să se întâmple\nceva extraordinar în curând? He, hei, Stănică e totdeauna bine informat.\nȘtiți c-am făcut pe detectivul. L-am găsit pe Titi.\n— Unde e?\n— E acasă, îl tratează soacră-mea cu zeamă de lămâie. Stănică povesti\nscurta odisee a lui Titi. Nu fusese decât o banală escapadă. Titi se întâlnise\ncu Sohațchi, care îl bătuse pe umeri amical și-i făcuse teoria obiectivității.\nÎntre ei, zise el, nu putea fi nici un conflict. Ce fusese între Titi și soră-sa,\nnu-l interesa. Sunt lucruri care se întâmplă des, fără ca prin asta să se rupă\nlegăturile dintre prieteni. Ei, în definitiv, n-aveau decât păreri bune despre\nel, și chiar Ana, „pe onoarea mea”, a regretat că s-au certat. Cum? Un\nbărbat cu o femeie, care au trăit împreună o vreme, trebuie să-și scoată\nochii? Sohațchi reînvie amintirile de școală, ce plăceau atât de mult lui Titi,\nîl trată cu vin și-l ameți atât de bine, încât îl duse acasă la ei, la fostul lui\ncămin. Acolo, culmea, dădu ochii chiar cu Ana, care îl primi foarte jovial.\nEra măritată din nou, dar soțul avea casă în oraș. Acum avea să vină și el\naici s-o ia. Titi se sperie, însă toți îl asigurară că nu e nimic, că, dimpotrivă,\nnoul soț zisese: cum se face că nu cunosc eu pe domnul Tulea, fostul tău\nbărbat? Aș fi onorat, am auzit că e pictor de seamă și băiat de familie bună.\nAna merse până acolo încât, în grabă, oferi lui Titi câteva mici atenții de",
  "ordin erotic, de care acesta era atât de lipsit de multă vreme. Veni și soțul, se\narătă încântat și generos, comandă de băut, se scandaliză la ideea ca Titi să\nplece așa de repede și, când după o noapte de băutură, constatară că s-a\nfăcut ora patru dimineața, toți sfătuiră pe Titi să rămână până se face bine\nziuă. Soțul dispăru, și Titi avu, pentru două ore, iluzia că este iar căsătorit.\nCe urmărea Ana? Stănică pretindea că sunt la mijloc planuri infernale. În\nfond, se pare că nu era nimic altceva decât o lipsă de ținută morală, de mică\nburghezie, amestecată și cu speranța ascunsă de a trage un mic folos. După\nce se despărțise de Titi, Ana începuse să se slujească de amintirea lui ca de\no distincție. Fiindcă auzise vorbindu-se de Otilia, de moș Costache și de\nceilalți cu nuanță de respect burghez, se simți datoare să explice lumii că-i\ncunoaște, doar a fost căsătorită cu domnul Tulea, dar a fost nevoită să se\ndespartă prin bună înțelegere, fiind interese mari de moștenire, care nu se\npot spune. Ana inventă fel de fel de absurdități în privința asta. Noul soț,\ncare era un om de aceeași mentalitate, îi bătea în strună. Erau toți oameni\npentru care orice cunoștință era prețioasă, fiindcă poți să te lauzi c-o ai, și a\ncăror unică petrecere în viață era de a vizita azi pe unul, mâine pe altul.\nSohațchi ar fi socotit cunoștință și pe acela cu care s-ar fi bătut, după\nterminarea conflictului, atâta sociabilitate era în el. Odată, călcat pe picior,\nînjurase pe drum pe un individ, care răspunsese și el cu multă culoare\nargotică. Sohațchi uită incidentul, dar ținu minte figura, și într-o zi apucă pe\nindivid de braț, vorbi cu el, îl invită într-o bodegă mirându-se mereu de\nunde-l cunoaște. Chestiunea se lămuri, dar rivalii efemeri rămaseră prieteni.\nFamilia Sohațchi era, cu toate ridicările prin profesii, încă de structură\nmahalagească, recalcitrantă la răceala protocolară, încât e foarte cu putință\nca numai acesta să fi fost tot misterul reținerii lui Titi. Însă Aglae, puțin\ncomplicată sufletește, dar cu purtări de familie veche, fu implacabilă. Pe\nTiti nu-l învinovăți deloc că acceptase invitația, ci blestemă pe Ana și toată\nstirpea ei c-au îndrăznit să amețească un băiat slab, scăpat de sub ochii\n„mamei lui”. Îl sui pe Titi care, în fond, satisfăcut fiziologicește, se simțea\nbine, în pat, îi puse în jurul capului felii de cartof, îi dădu tisane și-i\nrecomandă ca, altă dată, să fie mai prudent. Aglae luase în stăpânire\ndesăvârșită pe Titi, având aerul de a spune că, fără ea, Titi e un nefericit.\nOtilia râse și întrebă ce fac ceilalți. Stănică îi comunică cum că toți o\niubesc superlativ și regretă c-au jignit-o, și mai ales îi transmise dorința\nAurichii de a o vedea. Otilia n-avea nici un fel de fiere și uita repede\nrăutățile altora. Consultă din ochi pe Felix și zise că niciodată n-a fost",
  "supărată, ceea ce determină pe preagrăbitul Stănică să dispară numaidecât și\ns-o aducă pe Aurica. Toată extraordinara revoluție sufletească a lui Felix, la\napariția ca din vis a Otiliei, începu să fie amărâtă de aceste întrevederi, care\nîi răpeau ceva din drepturile lui. Otilia intui nemulțumirea lui Felix și-l\nmângâie repede și pe furiș pe o mână, în sensul că de el va avea ea grijă mai\ntârziu. Aurica intră în odaie aproape umilită, sărută pe Otilia pe amândoi\nobrajii și păru să nu mai aibă nimic din răutatea ei. Slăbise și mai tare, gropi\nmari, vinete îi înconjurau ochii, și era o mizerie s-o vezi vopsită violent pe\nfață, ca să pară tânără. Otilia fu pe loc înduioșată și, fiindcă simțea lipsa\npână și a răului dacă se obișnuise cu el, revederea verișoarei o bucură. Îi\nmulțumi de cartea poștală și de scrisoare, făcând-o să-și lase capul în jos, și\natunci Stănică și Felix își dădură seama că Aurica scrisese pe furiș o\nscrisoare Otiliei. Scoase din geamantan niște nimicuri, o sticluță de parfum,\nun guler scrobit de broderie (se purta atunci) și le dădu generos Aurichii,\ndeși nu avusese intenția aceasta, și lucrurile le cumpărase pentru ea. Aurica\nîncepu să plângă, urâțindu-și toată fața. Nu plângea de căință, ci din\nnervozitate. Dacă s-ar fi analizat, ar fi descoperit că invidia pe Otilia ca\nîntotdeauna, însă acum invidia se prefăcuse în sentiment de înfrângere, în\ncasa ei. Apăsând, fără tact, pe partea cea mai dureroasă a sufletului ei,\nStănică îi declamă aceste inepții:\n— Aurico! Nu mai plânge, că Stănică veghează. Viitorul tău abia acum\nîncepe. Am pentru tine niște partide strălucite.\nAurica, însă, încetase numaidecât să plângă și examina cu lacomă\ncuriozitate obiectele Otiliei. Acum fu ea aceea care aruncă o vorbă\nneplăcută:\n— Și când sunteți deciși să faceți nunta? Întrebă în mijlocul unui oftat cu\ntril, ca după plâns.\n— Nuntă? Cu cine? Întrebă mirată Otilia, observând paloarea subită a\nlui Felix.\n— Cu… Pascalopol! Zise, cu o reală nevinovăție, Aurica.\n— Ah, se supără Otilia, m-ați înnebunit cu Pascalopol ăsta! Am început\nsă-l urăsc, săracul! Cine v-a spus că mă mărit cu Pascalopol? E o vorbă fără\nsens. Înainte nu vă mirați deloc când Pascalopol mă ținea pe genunchi, și\nacum, că sunt nubilă, trebuie neapărat să vedeți lucruri suspecte. S-a\nobișnuit cu mine și cu noi toți, cum ne-am obișnuit și noi cu el. Asta e tot.\nNu mă pot lipsi de el, cum nu mă pot lipsi de papa. Dacă asta trebuie\nneapărat să ducă la nuntă, atunci nu mai știu ce e prietenia și mai ales",
  "respectul. Aș vrea să descopăr că mama îl înșela pe tata, că Pascalopol e\ntatăl meu adevărat. Atunci aș fi, în sfârșit, eliberată. Aș putea să-l iubesc în\ntihnă pe bietul meu Pascalopol, fără insinuații.\n— Să fac eu cercetări! Se oferi Stănică.\nOtilia strigă lui Felix:\n— Dragă, dă-i o cravată, din partea mea, ca să nu mă mai persecute.\n— Cum! Sări Stănică. Ai cravate?\nȘi smulse tot mormanul de pe umărul lui Felix:\n— Faine! Minunate! Adevărat pariziene. Otilia fu sărutată, cu un țoc\nsonor, pe frunte.\nStănică dădu să fugă pe ușă cu cravatele, dar Otilia îi smulse câteva din\nele:\n— Nu toate, Stănică, ce faci? Mai sunt și alții.\n— Care alții, se rățoi Stănică, care alții? Eu pentru tine mi-am pus\nliniștea sufletească în joc, am făcut aici fapte mari, cu modestie, în tăcere.\nVei vedea tu ce merit de la tine! Am să-ți spun o chestie teribilă, dar nu\nacum. Lasă, că Felix se duce el singur la Paris, vă duceți amândoi, nu mai\nfaceți pe misterioșii. Am știri pozitive. Chestia e studiată, hotărâtă.\nAbia seara târziu, Otilia scăpă de toți și, așezată după modelul ei pe sofa,\nîn fața lui Felix, pe care-l chemase, îi povesti toate măruntele bucurii ale\nplimbării, mestecând, din când în când, câte o bomboană și dând și lui\nFelix. Acesta asculta și contempla. Otilia se rotunjise puțin la față, așa încât\nforma osoasă a capului ieșea și mai bine în evidență, devenise mai lucioasă,\nmai feminină, fără să-și piardă aerul copilăresc. Ochii îi erau mai ardenți și,\nîn genere, ținuta ei era mai sigură. În vorba și gesticulația ei se citeau o\nstăpânire deplină, o maturitate enigmatică. Cu toată exuberanța fetei, Felix\nse simțea inferior. În ochii Otiliei mocneau judecăți despre viață și despre\nel, hotărâri îndelung meditate, ironii. Asupra unei astfel de fete, nu putea\navea nici un fel de autoritate, seriozitatea ei îl paraliza. Oricât compararea i\nse părea jignitoare, se gândea la Georgeta. Aceea părea și ea emancipată,\nliberă în mișcări, protectoare și avea și ea detestabilul tic de a-l apuca de\nbărbie ca pe un copil. Și, cu toate acestea, în ochii ei se citeau o totală\nneîncredere în puterile ei feminine și un respect nesfârșit pentru bărbat.\nNimic în purtarea Otiliei nu era agresiv sau arogant, gesturile și cuvintele ei\nerau pline de grație, însă totul respira prea multă inteligență. Otilia trăia\ncum cânta la pian, zguduitor și delicat, într-un tumult de pasiuni, notate\nprecis pe hârtie, stăpânite și justificate. Otilia părea că „știe multe” și",
  "intimida pe bărbat, iritând pe femei, care în genere dușmănesc pe orice\nfemeie independentă față de bărbat. Moș Costache, Pascalopol, Stănică,\nFelix însuși n-ar fi îndrăznit să contrarieze pe Otilia. O scurtă oboseală a\nochilor, o ducere a mâinilor la tâmple, ca un reproș, împietrea pe cauzatorul\npresupus al supărării și-i dădea sentimentul catastrofei. Când Otilia\nînconjura cu lațul delicat al mâinilor ei subțiri gâtul lui moș Costache,\nbătrânul râdea cu toate liniile feței, dar dacă Otilia dezaproba, oricât de\nblând, ceva, mergea în vârful picioarelor, ca în odaia unui bolnav. Această\nsiguranță izbise, din prima clipă, când intrase în casa lui Giurgiuveanu, pe\nFelix, și o acceptase ca pe ceva ce-i lipsea, ghicind în ea unul din atributele\nmaternității. Felix așteptase de atâta vreme pe Otilia, și acum, când o avea\nînainte, mai frumoasă și mai binevoitoare pentru el ca oricând, era\nnemulțumit. Otilia din așteptările lui se supunea închipuirilor, se mișca după\ndorințele lui, aceasta era independentă. Când Otilia din vis deschidea gura\nsă spună lui Felix că nu-l iubește, Felix amâna sentința și o contesta, acum\nOtilia vorbea tare, spunea propoziții satisfăcătoare, însă nu așa netezi, cum\nle-ar fi dorit el.\n— De ce mă privești așa fix? Întrebă Otilia.\n— Nu, nimic! Protestă Felix, deși o serie întreagă de nedumeriri îi\nmuncea creierul. Otilia nu spunea lui Felix că nu-l iubește, ci numai se\napăra de învinuirea că nu-l iubește. Nu da nici un curs sentimentului, nu în\nforma brutală pe care, de mult, Felix o gonise din mintea lui, ca absolut\nincompatibilă cu dragostea adâncă, dar sub chipul proiectelor, al visării\nîmpreună. Felix ar fi voit ca Otilia să spună: „Mai târziu, când vom fi\nîmpreună”, însă ea nu făcea nici un proiect de viitor. Odată, ea dăduse a\nînțelege că Felix are, mai întâi de toate, de îndeplinit o misiune în viață, să-\nși promoveze cariera, însă nu era acesta un motiv de a goni pana și visurile.\nEvident, sufletul Otiliei era impenetrabil, și, dacă ea juca conștient o\ncomedie, o juca cu multă finețe și grație. Cu cât Otilia săruta mai des pe\nFelix, pe frunte, pe obraz, sau ușor, ca pe un copil, pe gură, cu cât îl asigura\ncă „tu trebuie să faci cum îți zic eu, am eu vederile mele”, sau îi reproșa\n„așa mă iubești tu pe mine?”, cu stilul unei infirmiere frumoase care face\nochi dulci unui rănit mustăcios pe masa de operație, cu atât demoralizarea\nse întindea pe sufletul lui Felix. Otilia nu-l iubea, Otilia se dezvăluia ca\ndefiniția surorii, tocmai acum când se deșteptase în el dragostea. Suflet\nlimpede, incapabil de disimulație, profund în sentimente, Felix, după\noarecare codire, mărturisi Otiliei starea lui de spirit:",
  "— Mă întrebi de ce te privesc! Sunt cuprins de un sentiment ciudat.\nPrezența ta aici mă face fericit, te-am așteptat cu încredere, te-am visat, dar\nsunt chinuit de întrebări. Dacă mi-ai spune neted că nu mă iubești, aș fi\namărât cum nu poți să-ți închipui, totuși m-aș resemna, fiindcă aș socoti că\nte tiranizez, făcând prea mare paradă de tristețe. Nu știu bine ce hotărâre aș\nlua, dar ți-aș păstra totdeauna devotamentul meu. Tu spui însă că mă\niubești! Dar de ce nu spui asta ca mine, de ce sufletul tău nu e așa de neted\nca al meu? Nu pot să-mi închipui dragostea, decât sfârșind cu căsătoria.\nSunt de acord că trebuie să aștept, dar de ce nu-mi vorbești de viitor, de ce\nnu mă faci părtaș la proiectele tale? De ce taci, pentru Dumnezeu, de ce nu-\nmi spui limpede cum vezi lucrurile, de ce nu spui nimănui nimic? Nu-mi\ntrebuie de la tine decât un cuvânt, și aștept oricât, și mă port oricum vrei tu.\n— Și ce cuvânt e acela?\n— Un cuvânt limpede, care să-mi dea certitudinea că mă iubești sau nu.\n— Dar, Felix, pentru numele lui Dumnezeu, te iubesc, de câte ori ți-am\nspus?\n— Nu știu, nu m-am exprimat bine, văd că nu-mi ajunge! Te vei căsători\nvreodată cu mine?\n— Felix, nu complica lucrurile! De ce, dacă tu singur recunoști că nu e\nacum momentul pentru asta, să vorbim de viitor? Esențial pentru tine este\ncă te iubesc. Sunt sigură că te voi iubi și mâine, dacă vei fi cuminte,\nbineînțeles, nu pot să vorbesc însă de pe acum de ceea ce se va întâmpla\nmâine. Poate că mâine, când tu sfârșești studiile, nu mă mai iubești.\n— Niciodată!\n— Vom vedea. Dacă mă vei iubi, se va întâmpla ceea ce dorești.\n— Deci, îmi făgăduiești?\n— Oh, ești ineducabil. Este cum ți-aș spune: îți promit să nu mor mâine.\nȘi tu, Felix, vrei să te faci doctor, om tare! Am avut totdeauna frică să\nhotărăsc lucrurile dinainte, lucrurile care nu sunt încă în puterea mea. N-am\nzis niciodată: mâine voi cânta la pian, dar, în fața pianului, am cântat.\nNiciodată nu m-ai auzit spunând: am să merg la Paris, și am mers îndată ce\nmi s-a propus. Nu înțelegi ce vreau să-ți spun? Eu stau de vorbă cu tine, cel\nde acum, și ție îți spun: „te iubesc”, cu tine m-aș căsători, dar acum nu pot.\nNu promit nimic, privesc viața care se desfășoară, de tine depinde totul.\nTeoreticește, Felix înțelegea prea bine, dar, pentru o fată, explicația\npărea cam subtilă. Tot sufletul lui, voluntar și idealist, trăia în temeiul unui",
  "program, niciodată mulțumit cu prezentul. Putea să fie adevărat ceea ce\nspunea Otilia, dar putea fi și o tactică de fată șireată de a ocoli preciziunile.\n— Ascultă, Otilia, să zicem că mâine, când căsătoria noastră ar fi\nposibilă, eu te-aș iubi la fel și tu la fel, atunci ai primi să fii soția mea?\nOtilia râse, strânse pe Felix în brațe, ca pe moș Costache, cu sensul: „nu-\nți vine mintea la cap deloc” și zise:\n— Felix, du-te și te culcă. Mi-e somn. Mâine povestim fiecare ce-am\nvisat.\nÎn ziua următoare, Pascalopol făcu o vizită quasioficială. Strânse viguros\nmâinile lui moș Costache, îi dădu un portțigaret dintr-un lemn parfumat, se\ninteresă de sănătatea lui. Aceleași bune atențiuni le avu și față de Felix, a\ncărui mină o lăudă. Scoase din buzunar un portefeuille mic, de marochin\nroșu, și i-l dădu.\nApoi, Pascalopol făcu față de câteșitrei un raport amănunțit asupra\npetrecerii în Franța, destăinuind itinerariul, îngrijirile date Otiliei, micile\nincidente. Ai fi zis un unchi care comunică celorlalți membri ai familiei\ncum s-a achitat de însărcinarea de a plimba o nepoată. Pascalopol se miră că\nanume scrisori nu fusese primite de moș Costache. Deoarece spusese acolo\nlucruri pe care aci în București le știuse totuși Stănică, Felix bănui pe dată\npricina. Tăcu însă din gură, fiindu-i silă de orice delațiune. Pentru că afară\nera cald și adia un vânt dulce, cu miros de salcâm, Pascalopol avu dorința\nde a sta în chioșcul din grădină și de a juca o partidă de cărți. El găsi că e\npăcat ca rudele să se certe între ele, fiindcă acum ar fi avut-o și pe Aglae\nprintre ei. Otilia se oferi numaidecât s-o cheme, însă moș Costache fu\nneînduplecat. Spuse, foarte răgușit, punctul lui de vedere:\n— Cine nu se poa-poartă bine cu fe-fetița mea n-are ce căuta aici.\nȘi râse mulțumit, până la măselele din fund, către Otilia, care sări pe\ngenunchii lui și-l încoronă cu brațele.\n— Papa! Zise ea, îndreptându-i unicul fir de păr, pe care acuitatea\nochilor ei îl zărea în vârful țestei bătrânului.\nMoș Costache fu așa de mulțumit, încât primi să joace cărți, mizând\ncinstit, pe față, și continuă jocul și după ce pierdu. Satisfacția lui învăluia și\npe Felix, căruia îi întinse, dintr-o dată, un fișic cu bani.\n— A-am uitat să ți-i dau, explică el, e dreptul dumitale.\n— Ei, Costache, nu e așa că domnul Felix e un băiat bun, cum ți-am\nprevestit eu?\n— Buun! Aprobă bătrânul. El și cu Otilia sunt copiii mei.",
  "— Tu, Costache, ai părțile tale bune și părțile tale rele, zise Pascalopol.\nDoar te cunosc de atâta vreme. Cine nu te-ar ști, cum te știu eu, ar zise că\nești indiferent față de copii, și tu, dimpotrivă, îi iubești. Însă, vezi tu,\nCostache, n-ajunge să iubești un copil, trebuie să-i faci viața mai frumoasă,\nsă-i dai toate bucuriile, dacă poți să i le dai. Asta e vârsta lor cea mai\nîncărcată de dorinți, și ce-ți lipsește acuma nu mai capeți niciodată. Eu mi-\naduc aminte, Costache, că, fiind copil, am vrut să mă duc la circ, odată când\nse reprezenta nu știu ce număr. Nu m-au lăsat, nu-mi amintesc din ce\npricină. Viața pentru mine n-a avut în ziua aceea nici un înțeles. Apoi am\nfost la circ, chiar la același circ, ceva mai târziu, și am văzut programul, dar\nnu mi-a trecut insatisfacțiunea. Prietenii mei care fuseseră îmi povestiră,\nspre ciuda mea, cu atâta culoare reprezentația la care nu asistasem, încât\nregretul de a nu fi văzut-o pe aceea a rămas nevindecat. Este, Costache, ca\nși când fata pe care am dorit-o la douăzeci de ani mi-ar fi dată, ca prin\nminune, acuma. E prea târziu. Mai plăcut e să-ți aduci aminte fericiri\ntrecute, dăcât ca după o tinerețe uscată să ai târziu ceea ce n-ai avut la\nvreme. Tu iubești pe Otilia, fără îndoială, și ea te iubește pe tine. Îți jur aici,\nfață de ea, că niciodată nu s-a plâns. Deocamdată, nici n-ar avea de ce. Dar,\nCostache, gândește-te la ce ți-am spus eu odată, de nu, îți fur pe Otilia. Îmi\ntrebuie și mie.\nFelix se încruntă deodată, însă Pascalopol îl văzuse și-l bătu cu palma\npeste mână, întinzându-se puțin peste masă.\n— Nu te speria, am respectat întotdeauna drepturile tinereții. Și\ndumneata îmi ești simpatic, ca și Otilia.\nMoș Costache, fără să se supere de blânda morală a lui Pascalopol,\naproba mereu cu capul și, în cele din urmă, făcu cu ochiul, misterios:\n— Am eu planurile mele, cu Otilia mea!\nOtilia rugă atât pe moș Costache cât și pe Pascalopol să nu-și mai facă\nplanuri în privința ei, pentru că ea, zicea, nu dorește nimic altceva decât să\nștie pe „papa” sănătos, și fiindcă era „decisă” să moară tânără, înainte de a\nse ivi dezamăgirile în viață. Ea era, dimpotrivă, de părere ca „papa” să fie\nmai îngăduitor față de Aglae, căci îi era, în definitiv, soră. Veni vorba despre\nSimion, și moș Costache deveni, amintindu-și chestiunea, așa de indignat,\nîncât nu fu capabil să exprime nici o idee. Pascalopol dezvoltă această\nteorie:\n— Persecutarea bărbatului de către femeie, în căsnicii cu copii mulți, e\nun fenomen foarte frecvent. Am cunoscut multe cazuri, însă unul, mai cu",
  "seamă, îmi este încă proaspăt în minte. Când eram licean ședeam în gazdă\npe strada Știrbey-vodă, la un tâmplar, numit Scarlat. Strada asta, care acum\ne o stradă de lux, a fost, nu mult înainte, teritoriu cu vii. Tăierea\nbulevardului Elisabeta a atras după sine deschiderea unui cartier nou,\nprefăcând în orășeni pe niște simpli țărani. Picat de la țară de pe undeva,\nScarlat a găsit aci pe ultimul vlăstar feminin al unei familii de acestea\nsimple, care deținea o curte mare de tot. Scarlat, fiind tâmplar, și-a făcut\nspre stradă niște case pasabile, care se văd și acum, și le-a închiriat. Terenul\nl-a tăiat în două prin altă casă cu prispă, pe care la fel o închiria mai ieftin,\ncu odaia, la studenți. Coridorul acestei case cu pălimar răspundea în fund\nunde, în plin centru al orașului, dădeai de o priveliște cu desăvârșire\nțărănească. Acolo, Scarlat avea o casă, ca pe la munte în Muntenia, cu\npridvor lat și cu boltă, livadă mare, nebănuită, de pomi, și în fund, în fund\nde tot, pierdută printre pomi, o magherniță, servind de atelier. Acolo lucra el\nuși, cercevele, lucruri de astea mai mult de dulgherie. Eu cred că nu există\ncasă, în tot cartierul Matache Măcelaru, în care lemnăria să nu fie lucrată de\nScarlat. Era un om simpatic afară din cale, martir al unei soacre greoaie, al\nnevestei și al copiilor. Semăna puțin cu Creangă, fiind mai slab, avea un râs\nsănătos, contagios și câteva expresii filosofice, printre care cea mai tipică\nera: „bun de tot!” Erau așa de țărani, încât mâncau pe o măsuță joasă, stând\nturcește în pat. Scarlat era un martir oficial al familiei. Când îi spuneai ceva\ncare confirma această tragedie, clipea mărunt, striga „bun de tot” și te bătea\nușor pe pântece, râzând cu sughițuri, cu un timbru de o nevinovăție\nînduioșătoare, care îmi răsună încă în urechi. Dacă aș avea o placă de\nfonograf cu „bun de tot” al lui Scarlat, ați pricepe ce fel de om era. Scarlat\nn-avea nici un mijloc de apărare, afară de râsul lui și de „bun de tot”. Era tot\nce făcea în momentele lui cele mai critice. Intram adesea în atelierul lui,\nunde îmi dădea bucăți de lemn și rândelele complicate să mă joc, și-mi\nspunea cu glas comic lucruri de astea: „Bun de tot!” „Cea bătrână (soacră-\nsa) nu vrea să-mi dea de mâncare! Hi, hi, hi! Bun de tot!”\n— Nu-i dădea chiar de mâncare? Întrebă Otilia.\n— Nu, oricât v-ați mira. Scarlat muncea ca un câine, se îmbăta câteodată\nla desperare, și depunea tot câștigul în mâinile nevestei, despre care mi-\naduc doar atâta aminte că avea fața prea rumenă și plină de vinișoare, și\nochii aprinși de conjunctivită granuloasă. Avusese copii mulți, pe care însă\nnu-i vedeam, fiind risipiți, și la care ținea cu fanatism madam, să-i zicem,\nScarlat. Bietul tâmplar era persecutat în chipul cel mai groaznic. Mânca",
  "numai urzici, timp de o săptămână, în fața odioasei soacre („cea bătrână”),\ncare mușca lacom dintr-un cârnat cu usturoi. Uneori, seara nu i se dădea de\nmâncare. Mi s-a spus chiar că a murit din cauza asta. A plecat dimineața la\nlucru și a picat jos, mort, după ce ceruse în zadar nevestei să-i dea o bucată\nde pâine cu ceva. Scarlat ar fi cerut, însă era mândru, fiind proprietar. Să-și\noprească din câștig, nu putea iarăși. Nevasta se ducea singură să încaseze\nbanii, sub cuvânt că bărbatu-său e bețiv. Scarlat privea cum i se iau banii și\nnu putea spune decât „Bun de tot!” Era de o onestitate scandaloasă.\nSingurul lui mijloc de a se hrăni mai bine, cu onoare, erau pomenile. Însă la\npomeni, dându-se mai mult vin, se îmbăta.\n— Cum îți explici enormitatea asta, ca o femeie să chinuiască astfel un\nbărbat? Întrebă Otilia.\n— În modul cel mai simplu. Nevasta lui Scarlat era o femeie de jos cu o\ncapacitate de afecțiune redusă. Câtă vreme n-au avut progenitură, s-a purtat\nnormal. Apoi au început să vină pruncii, și nevasta a fost copleșită de grija\npentru copii, care e mai puternică, fiindcă este instinctuală. La mamă-sa\nținea iarăși prin instinct. Ca țărancă de origine, își îndeplinea automatic așa-\nzisul sentiment, care însă, din cauza copiilor mulți, o irita, o obosea. Pentru\nScarlat nu mai rămânea nimic decât iritația. Vreau să zic că oamenii simpli\nnu pot întreține decât un singur sentiment, și că și pe acela îl înlocuiesc cu\nun fel de automatism. Un om din popor nu poate fi și patriot, și tată sublim\ntotodată, o mamă nu-și poate iubi bărbatul și copiii. Ori iubește pe bărbat și\nbate pe copii, ori iubește pe copii și bate bărbatul. Eu am experiență de la\nmoșie, sunt, cum s-ar zice, vindecat de anume romantisme. Unul care ține\nîn chip exagerat la un câine este epuizat sufletește și scoate cuțitul la tată-\nsău. Emotivitatea, delicatețea sufletească, astea sunt produse ale\ninteligenței, sunt complicațiuni superioare. Am observat că părinții cu copii\nmulți iubesc rău copiii, în bloc, dimpotrivă, sunt plini de afecțiune aceia\ncare n-au deloc copii. În sfârșit, să nu generalizăm și să revenim la cazul\nAglaiei. Ea a fost totdeauna o femeie potolită, lipsită de curiozitate, n-a fost\nla teatru, n-a citit cărți. Când a început să aibă copii, ea și uitase de Simion,\nși când a avut copii mai mulți, trecea de la unul la altul. Ea e femeia-tip, de\nstructură normală, care nu poate fi ocupată decât de un singur sentiment\ndeodată. În privința asta, mi-aduc aminte ceva foarte nostim. Aveam o\nmătușă cu copii mulți, care, când se așeza cu dragostea la o fată (avea\nnumai fete), o copleșea. Dar în timpul acela, era certată cu toate celelalte\nfete. Când se certa cu una, în chip necesar se împăca cu alta. Aglae are,",
  "dimpotrivă, sufletul mai cuprinzător. Ea ține la toți copiii ei, renunțând\nnumai la bietul Simion. Nu-i pretinde, dar, să te iubească și pe dumneata,\ndomnișoară Otilia.\nFelix nu-l văzuse niciodată pe Pascalopol așa de vorbăreț. Moșierul\npovestea, însă avea aerul că face o mărturisire deghizată, că-și descarcă\nsufletul. De altfel, același sentiment părea să-l aibă și Otilia, fiindcă,\nreluându-și un vechi obicei, se așeză îndărătul scaunului moșierului, și-i tot\nscutura cu mâna umerii hainelor. Pascalopol avea aerul să zică: „numai eu\nștiu să iubesc, fiindcă sufletul meu e vacant, fiindcă eu n-am iubit încă pe\nnimeni”. Amintindu-și ce-i spusese moșierul despre trecutul lui, Felix\npătrunse pentru întâia oară, eliberat de egoismul lui de tânăr, mica tragedie\na lui Pascalopol. Moșierul suporta dificultățile unei familii mai mult decât\nmoș Costache, însă cu riscul de a fi plictisitor. Se expunea la situații ca\naceea când el, Felix, determinase pe Otilia să nu-l mai primească. Ce\ninstincte nesatisfăcute împingeau pe Pascalopol în această slăbiciune?\nJumătate bănuitor, jumătate plin de interes pentru Pascalopol, Felix întrebă:\n— Din cât vă cunosc, mi-am dat seama că sunteți afectuos, că iubiți\ncopiii. De ce, atunci, măcar pentru asta, nu v-ați căsătorit din nou?\nPascalopol privi pe Felix cu un zâmbet blând, amar, ca și când ar fi\nghicit o cursă din partea tânărului. În chip de apărare, Otilia îl îmbrățișă de-\na binelea, cu speteaza scaunului cu tot.\n— Iubite domnule Felix, să vezi pentru ce nu. Sensibilitatea exagerată e\nlegată de unele neajunsuri. Un om subțire nu iubește numai copiii, ci un\nanume fel de copii, el ar vrea, bunăoară, copiii de la o anumită femeie, pe\ncare o iubește, și ar avea silă de alții. Aglae iubește copiii ei fără\ndiscernământ, deși sunt ai lui Simion, pe care îl disprețuiește. Vezi că\ndragostea fină e selectivă. Cu temperamentul meu, cu educația mea, eu mi-\nam făcut în cap un anume tip de copil pe care l-aș iubi. Cred că unui om de\nvârsta mea o să-i îngăduiți să fie sincer și să mărturisească cum că i-ar fi\nplăcut o fată ca domnișoara Otilia. Dacă prin căsătorie aș căpăta-o acum pe\ndomnișoara Otilia, dar mare, fiindcă nu am timp să mai aștept, m-aș\ncăsători. Însă cum nu se poate, și domnișoara Otilia e născută, profit și eu\nde ocazie și-i arăt și eu micile mele paternități de om ratat în viața familială.\nȘi dumneata mi-ești simpatic, adaugă moșierul, văzându-l pe Felix cam\nposac.\nÎnsă Felix era întunecat dintr-o obscură gelozie. Nu-i plăceau\ndemonstrațiile acestea de simpatie față de Otilia, nici măcar sub forma",
  "paternității. Se temea că, în fond, Pascalopol acoperea cu eufemisme\npasiuni de altă natură. Prins în discuție, își expuse rezerva:\n— Tot ce spuneți e interesant, în general. În cazul special al iubirii\npaterne, am oarecare îndoieli. Iubirea dintre tată și copii se bizuie întâi de\ntoate pe instinct, pe legătură de sânge. Fără îndoială că un om în vârstă e\ncapabil de iubire dezinteresată pentru o fată, dar se poate să cadă și în cursă,\ncum aș cădea eu, crezând că iubesc ca o soră o fată care nu mi-e rudă.\nPascalopol fu așa de izbit de această observație a lui Felix, încât tânărul\nse căi și-și dădu seama abia după ce vorbise de brutalitatea insinuării lui.\nMoșierul bătu darabana cu degetele, oftă, întoarse capul spre Otilia și zise,\nîn sfârșit, în chip de închiere:\n— Domnișoara Otilia e singură în măsură să judece în această materie.\nSuntem toți nimic altceva decât niște bieți oameni.\nFelix fu așa de mâhnit de ieșirea lui inconștientă, încât, profitând de un\nmoment de neatenție din partea celorlalți, se sculă de la masă și se pierdu\nprin curte. La un moment dat, ieși din ogradă cu mâinile în buzunar și capul\ngol, și se plimbă pe strada pustie, stăpânită de umbra clopotniței mănăstirii.\nSe învinovăți de răutate, de lipsă de respect față de Pascalopol, de gelozie\nneîndreptățită. În planul de dezvoltare a personalității lui, pe care-l alcătuise\nîn minte, sta acest principiu: de a nu jigni pe nimeni și de a reacționa\nîmpotriva inimiciției prin rezervă. Purtarea lui față de Pascalopol era\nvulgară, prin prea marea exteriorizare a temerilor sale. Jignindu-l pe\nPascalopol, o supărase, fără îndoială, pe Otilia. În orice caz, dăduse semne\nde nestăpânire de sine. Se plimba prin întunericul profund din preajma\nmănăstirii, apoi, potolit și hotărât, se întoarse. Pascalopol tocmai ieșea pe\npoartă și se îndrepta spre trăsura care-l aștepta cu mult mai departe, fiindcă\nvizitiul adormise și caii înaintaseră treptat, duși de câteva smocuri de iarbă\ntăiată de prin vreo grădină oarecare, și căzută, peste zi, din cotiuga\ngunoierului. Moșierul, văzându-l pe Felix, înaintă spre el cu mâna întinsă și\nrămase puțin surprins de gravitatea acestuia.\n— Domnule Pascalopol, începuse solemn tânărul, am spus mai\nadineauri, de altfel fără intenție, niște vorbe de care erați îndreptățit să fiți\njignit. Vă rog să primiți scuzele mele.\n— Ah, dragă, făcu Pascalopol, ce-ți trece prin gând! N-am observat\nnimic. Tot ce-ai spus era perfect, just, în cadrul discuțiunii. Nu te uita la\nmine. Sunt uneori, fără voia mea, îngândurat, și asta dă impresia de\nsupărare.",
  "Lămurirea lui Pascalopol fu atât de firească, încât Felix căzu într-altă\nnemulțumire de sine. Va să zică, se grăbise într-un exces de amor propriu și\nmărturisise moșierului o reacțiune pe care acela n-o băgase de seamă.\nPascalopol trecu repede de tot asupra incidentului, și Felix avu cel puțin\nsentimentul că n-a căzut în complicații mai ridicole. De altfel, ca un semn\ncă luase cuvintele lui Felix în sensul unei povețe convenționale, Pascalopol\nîi mulțumi pentru bunele lui sentimente și-l rugă, dacă nu se supără, să-l\nviziteze a doua zi, spre a-i spune niște lucruri, care, nu se îndoia, „erau de\ncel mai mare interes pentru ei amândoi și pentru o persoană la amândoi egal\nde scumpă”.\nDeci, Felix se duse. Așteptând în birou pe Pascalopol, auzi sunetele\ndulci, melancolice ale unui flaut. Își aduse aminte că i se spusese că\nmoșierul cânta la flaut. Auzi o melodie de tip clasic, cu măsuri de menuet,\ncu totul abstractă, dar tocmai prin aceea mai plină de caracter. Părea să fie\nde Mozart sau de un contemporan al acestuia, o bucată de acelea din caiete\npentru amatori. Cântecul avea oboseli și stingeri grațioase, opriri și reluări\nde fraze. Cântecul muri într-o notă, semn că se vestise prezența lui Felix.\nPascalopol apăru, în mână cu flautul ca un sceptru de abanos și îmbrăcat\nîntr-un greu chimono de mătase albastră, brodată cu balauri. Era\nimpresionant.\nMoșierul vorbi de una, de alta și se vedea că voia să ajungă undeva fără\nsă se bage de seamă, fără solemnitate. Zise, în cele din urmă, că pentru\nOtilia călătoria fusese o necesitate, că în mentalitatea ei observase, în lunile\ndin urmă, schimbări îngrijorătoare. Călătoria îi liniștise spiritul, îi redase\nîncrederea în viață. „Chiar” el, Felix, trebuia să fie mulțumit de\nîmprejurarea care-i aducea înapoi o prietenă reconfortată. De altfel, și el,\nmai curând sau mai târziu, avea să se ducă pentru studii la Paris, în care\nscop Otilia examinase toate posibilitățile și venise cu informații utile pe\ncare „ți le-a comunicat probabil sau ți le va comunica”. Un singur lucru îl\nmai îngrijora pe Pascalopol, că poate călătoria Otiliei la Paris, cu un om\nstrăin, să nu-i aducă iarăși acele neplăceri din partea cui nu cunoștea\nlucrurile. Așa vorbi Pascalopol, risipit, în frânturi, cu aerul de a nu da nici o\nimportanță la ceea ce spune, privind cu un ochi prin găurile flautului, și\nsuflând în chip de control câte o notă. Apoi, deodată, întorcându-se spre\nFelix, cu o față părintească și hotărâtă, îl luă de mâini și-l ținu strâns cât\ndură acest mic discurs:",
  "— Domnule Felix, Otilia nu m-a autorizat să-ți spun nimic și nu știe\nnimic despre ce vorbim noi aici. Știu însă că are destulă simpatie pentru\ndumneata. Discreția mă împiedică să fac aprecieri asupra naturii acestei\nsimpatii. O fată se poate dispensa de buna opinie a femeilor, dar trebuie s-o\naibă pe aceea a bărbaților. Ei bine, îți dau cuvântul meu de onoare că m-am\npurtat cu Otilia, la Paris, ca un tată. A stat tot timpul într-o pensiune, de\nunde veneam s-o iau, de altfel cu destulă greutate, fiindcă direcțiunea ținea,\npentru renumele ei, să controleze mișcarea pensionarelor. (Era o pensiune\nnumai de domnișoare.) Că s-a dus cu mine, nu dumneata, care cunoști\nlucrurile, ești îndreptățit s-o învinovățești. Se sufoca aici. De ce-ți spun\nasta? Eu, pe Otilia, vorbesc sincer, o iubesc, și poate nu m-aș da înapoi de la\nimprudența de a o lua de nevastă. Însă fac și eu ce pot la vârsta mea, ca s-\najung s-o merit. Eu lupt având ca arme bunătatea, satisfacerea capriciilor\ntinereții, dumneata lupți cu ajutorul tinereții. Recunosc că arma dumitale e\nmai sigură. Eu sunt un adversar (dacă pot eu să mă numesc astfel) leal.\nPoate că Otilia te iubește pe dumneata sau pe altcineva (eu te-aș prefera pe\ndumneata). Ei bine, atunci demnitatea mea îmi comandă să nu las să\nplaneze calomnia asupra ei. Otilia e o fată cuminte și aș fi mândru să am un\ncopil ca ea. Dacă vei fi dumneata norocosul ei tovarăș (fiindcă nu văd\nsiguranța ferecirii decât în căsătorie), află de la mine că Otilia trebuie\nrespectată. Se cade s-o spui și altora.\nSpunând aceste ultime cuvinte, Pascalopol căpătase, în chimono-ul lui, o\ndemnitate de tragedian. Strânse încă o dată mâinile lui Felix și-i dădu\ndrumul definitiv. Felix vru să spună ceva, să se justifice, dar moșierul\ndăduse repede un curs familiar glasului și invitase pe tânăr în sufragerie să\nia un vermut. Orice încercare a lui Felix de a mai aduce vorba asupra\nproblemei Otiliei fu infructuoasă. Plecă învăluit de gesturile afectuoase ale\nmoșierului, însă tulburat. Din stradă, pe fereastra deschisă de la etaj, auzi\nlimpede sunetele dulci ale flautului, reluând aria de menuet. Calea Victoriei\npe porțiunea aceasta era destul de liniștită, și notele se auzeau uneori clare\nca-ntr-o poiană. Felix admiră pe Pascalopol și gândi că era un om superior,\nvrednic de imitat. Se cădea ca și el să fie la înălțimea moșierului și să dea\ndovezi de aceeași demnitate. O îndoială îl chinuia. La cine făcuse aluzie\nPascalopol? Evident, îi atrăsese atenția lui să nu aibă nici o bănuială asupra\nOtiliei, însă vorbise de calomnie. El, Felix, nu se purtase de loc în așa chip\nîncât să merite astfel de reproșuri și nu și-o putea închipui pe Otilia\nplângându-se de învinovățiri pe care nu le făcuse. Aluzia lui Pascalopol",
  "aluneca dincolo de ochii lui Felix, vorbea pentru altcineva. Mai mult din\ngesturi decât din vorbe, Felix înțelese să colaboreze cu el la apărarea Otiliei\nde calomniile altora. Ale cui? Se gândi că probabil Aglae bârfise, ca de\nobicei. Stănică îi răsări în minte. Dacă exista un colportor permanent de\nfleacuri, acela era Stănică. Asta e sigur. Ce putea să spună însă mai mult\ndecât putea să gândească el, Felix, în clipe de pofidă? Că între Otilia și\nPascalopol pot fi legături de dragoste. Curiozitatea îl făcu pe Felix șiret. Își\nzise că de la Stănică (pe care-l găsi cu ușurință) poate afla misterul de-a\ndreptul. Sentimentul lui era că-și îndeplinește mandatul moral, că, aflând\ncalomnia, va fi în stare să apere mai viguros reputația Otiliei; în fond era\nmânat de o gelozie pe care o credea vindecată.\n— Domnule Stănică, zise el, te întreb ca pe un om cu experiență, să-mi\nspui drept, ce crezi dumneata, ca bărbat, despre mergerea Otiliei la Paris?\n— Ha, făcu Stănică, luat repede, ce cred? Ce să cred? (Stănică examină\nrepede situația și nu bănui nici o intenție malițioasă. De altfel, întârzia\nîntotdeauna răspunsul, ca să poată inventa.) Domnule, să-ți spun drept,\nvorbă mare nu vreau să scot, păcat nu vreau să fac. Am avut un copil pe\ncare mi l-a luat Dumnezeu, fiindcă poate am greșit cu ceva. Lumea\nvorbește, dar ce, trebuie să te iei după lume? Nu e nimic, domnule, s-o fi\ndus fata să se plimbe.\n— Dar ce zice lumea?\n— Domnule, rea e lumea, pe onoarea mea, nu poți să faci un gest care să\nnu fie interpretat. Păi, nici eu nu știu ce să mai zic, sunt câteodată\ncoincidențe absurde, care uimesc, care zguduie. (Stănică stinse glasul.) Ți-o\nspun și eu cum am cumpărat-o. Nu te obligă nimeni să crezi. Ei și? Și dacă?\nCe, numai ea, mă-nțelegi?\nFelix își stăpâni enervarea.\n— Ce anume?\n— Păi, se zice, ești pezevenghi rău, parcă nu știi! Nu zău! Nu știi nimic?\nTotul e în definitiv o prezumție, se zice că fata, pricepi, s-a dus la Paris să\nfacă, doar ești la medicină, un avort, de!\nFelix fu atât de indignat, încât rămase nemișcat. Stănică nu-i pricepu,\nsau se făcu că nu-i pricepe starea de spirit și izbucni tare:\n— Auzeam eu, domnule, și nu credeam că o femeie după ce naște se\nface mai albă la față, mai picantă. Așa era Olimpia după ce a născut pe\nRelu. Ei, dar Otilia e superbă și așa, strașnică fată.\n— Porcule! Îi zise Felix cu glasul sugrumat, și-i întoarse spatele.",
  "În seara aceleiași zile, pe când moș Costache, Otilia și Felix se aflau la\nmasă (acum mâncau iarăși acasă), Stănică își făcu apariția, dădu mâna cu\ntoți, ca și când nu s-ar fi întâmplat nimic și declară că a venit mai cu seamă\npentru Felix ca să-i arate o mostră de stofă de vară, faină, deși cam scumpă.\nPurtarea lui moș Costache deveni, după întoarcerea Otiliei, foarte\ncurioasă. Din bâlbâielile lui se înțelegea că avea de gând să facă ceva pentru\n„fe-fetița” lui, însă ce anume nu se vedea limpede. În schimb, făcea\ndezordine. Alături de odaia lui Felix, mai era una aproape goală. Bătrânul\nscoase afară lăzile și mobilele stricate ce se aflau acolo și făcu broască bună\nla ușă, ca să se închidă bine. Apoi începu să depoziteze în ea tot soiul de\nmateriale, al căror rost păru la început, cel puțin, misterios. Costache venea,\nde pildă, cu pungi mari de cuie de felurite mărimi, puțin cam ruginite și le\narunca pe dușumea, făcând purcoaie pe categorii. Față de cel care vedea\nscena, dădea, neîntrebat, o explicație vagă, bolborosită și fără direcțiune\nprecisă:\n— Omul e bine să cumpere, când găsește, de ocazie! Să stea acolo.\nÎntr-altă zi, bătrânul veni cu o căruță întreagă plină cu cercevele, ferești,\nuși de la vreo casă veche dărâmată.\n— Papa, se miră Otilia, ce faci cu astea? Pentru foc? Bătrânul își frecă\nmâinile, ca omul care a făcut o afacere bună și nu vrea s-o destăinuiască\naltuia, ca să-i facă surpriză mai târziu.\n— Le-am luat ieftine, de ocazie, lemnărie bună, cum se făcea odată!\nOtilia rămase surprinsă, văzând că bătrânul aduse într-o zi doi oameni să\nsape o groapă largă ca un bazin, în grădina din fața chioșcului, stricând\nastfel gazonul. Bătrânul nu dădu nici o explicație, apărându-se cu satisfacția\nomului care își îngăduie să scandalizeze pentru puțin aproapele nedumerit,\nștiind că mai pe urmă îl va încânta cu buna lui intenție. În orice caz, scopul\nimediat al gropii se destăinui curând, fiindcă moș Costache aduse câteva\ncăruțe de var și le răsturnă acolo. Zicea că le-a cumpărat chilipir de la o\nbina care a sfârșit lucrările.\n— Dar ce vrei să faci, papa, vrei să zidești?\n— Hehehe, zise șiret bătrânul, fac eu ceva pentru fe-fetița mea! După\naceea, bătrânul aduse grinzi mari de lemn de stejar, unele vechi, scoase de\nla alte case, altele noi, dar cam verzi, desigur toate de ocazie, și le îndesă pe\ntoate de-a lungul gardurilor. Într-o zi, aduse și cărămidă veche, din\ndemolițiuni, și o depozită morman pe gazonul din grădină, răpind\nchioșcului perspectiva. După toate aceste isprăvi, bătrânul era neliniștit să",
  "nu i se fure materialul, pe care îl însemna mereu cu var. Ieșea noaptea târziu\nsau dimineața în zori și-i dădea târcoale, tresărea la cel mai mic zgomot și\ntrimitea pe Felix sau pe Otilia să spioneze. Cu toată isteția lui, Stănică nu\nputea afla direct ce urmărea bătrânul. După logica lui, moș Costache făcea\nvreo speculație oarecare. Află însă Pascalopol, căruia bătrânul i se destăinui.\nMoș Costache zicea așa: azi, banii sunt instabili, și mai ales tinerii nu pot\nsă-i țină. Un bărbat, când ia o fată, e mulțumit să capete zestre o casă cu de\ntoate. Casa nu ți-o poate cheltui ginerele. I-ar fi dat el casă Otiliei, din câte\navusese, însă nu erau potrivite cu nevoile ei. Acum o să-i facă una aici, pe\nlocul grădinii, dar cu socoteală mare. Aici în Antim nu prea sunt prăvălii,\nîncât dacă ai casă cu prăvălii faci afaceri grozave. Are să construiască o\ncasă cu prăvălii la parter și apartament la etaj, așa că Otilia o să aibă și casă\ngratis, și venit da la prăvălii, bineînțeles, după moartea lui, fiindcă acum\nurma să-și scoată ceva din cheltuielile pe care le-a făcut cu clădirea.\nPascalopol rămase foarte surprins de hotărârea bătrânului și prevesti că\nsoarta Otiliei va rămâne din cele mai încurcate. Cunoscându-l pe moș\nCostache încăpățânat și capabil să facă iute contrariul, tăcu din gură. Însă,\namărât pentru Otilia, îi vorbi acesteia, aceasta spuse nepăsătoare în glumă\nlui Felix, Marina îi auzi pe când bodogănea prin preajma lor și astfel află în\ncele din urmă și Stănică. Numai Stănică țipă scandalizat, ca și când\nchestiunea l-ar fi privit:\n— S-a ramolit, are să vâre toți banii în cărămidă veche și n-o să mai\ngăsiți nimic. E iresponsabil, și eu să fiu în locul dumitale (vorbea Aglaei) aș\nlua măsuri.\nAglae îl cunoștea însă pe frate-său. De aceea privi lucrurile cu calm.\n— Dacă Costache s-a apucat să cumpere cărămidă, înseamnă că n-are de\ngând să-i dea mare lucru Otiliei. Nu dă el din mână lucrul lui, să-l tai, doar\nîl cunosc. Nu-ți închipui c-a cheltuit cine știe cât pe molozurile alea. Dacă\nface casă, lasă-l s-o facă. Casa n-o fură nimeni. Să nu facă testament pentru\nnebuna, de asta mă tem. Încolo, treaba lui.\nOtilia fu foarte necăjită când află intențiile lui moș Costache. Pe ea o\nplictiseau toate preocupările de a i se face o zestre, de a i se da o situație\nlegală. I se păreau burgheze, umilitoare. Nu trăise niciodată în mizerie și nu\nse temea de ea. Un instinct feminin îi spunea că interesul cu care era\nînconjurată de bărbați o va urmări totdeauna, iar ideea bătrâneții n-o\nînspăimânta. Nu-și închipuia că ar putea fi vreodată bătrână, altfel de cum\narăta acum. Era hotărâtă să se sinucidă pe dată ce ar fi zărit semnele",
  "bătrâneții. Însă fiindcă deocamdată ele erau de domeniul speculației asupra\nviitorului, Otilia se gândea și la această sinucidere ca la un eveniment foarte\ndramatic și teatral, în felul unei sinucideri japoneze. Ea avea scrupule și\nlibertăți de gândire cu totul deosebite de ale lui Felix, aceasta fiind pricina\npentru care tânărul nu le înțelegea. A primi daruri de la un bărbat, a fi\nplimbată i se părea foarte firesc. Oricât ar fi cheltuit Pascalopol, Otilia nu\ngăsea că face o faptă nepotrivită, atâta vreme cât nu se obligă cu nimic. Ar\nfi fost cuprinsă de milă să vadă că un tânăr face sacrificii ca să-i facă daruri,\nînsă darurile le-ar fi primit, ca să nu-l jignească pe dăruitor, fiindcă lumea se\nîmpărțea, pentru ea, în bărbați care fac daruri și femei care le primesc. Ideea\nde a nu-și satisface capriciile, de a nu avea mănuși și ciorapi la vreme n-o\nînspăimânta pe fată, pentru simplul motiv că nu putea concepe această\nsituație absurdă. Fiindcă moș Costache nu-i lua aproape nimic, se obișnuise\nsă și-l închipuie pe Pascalopol ca pe un înlocuitor providențial. Deopotrivă\no supărau pe Otilia preocupările de înzestrare, de statornicire a viitorului.\nAsta însemna pentru ea o încetare a omagiilor, înlocuirea lor printr-un\nregim de asistență. Pascalopol pătrunsese foarte bine sufletul Otiliei, fiindcă\ncunoscuse și pe mamă-sa, femeie cu aceeași mentalitate, ca descendentă a\nunei familii foarte bogate. Mama Otiliei încredințase, foarte neștiutoare, toți\nbanii ei lui Costache, care apoi o pusese la un regim de avar. Murise și de\ntristețe, fără să învinovățească pe bărbat, pentru că nu-și dădea seama ce fel\nde situație era aceea în care se afla. Pascalopol, cunoscător profund al\nacestei stări de spirit, fiindcă el însuși trăise în astfel de condiții și avea milă\nmai mult de un om de familie bună, scăpătat, decât de un vagabond\nnemâncat, simțea datoria de a înlocui pe moș Costache. Felix vedea în\nOtilia o fată cu un bun-simț exagerat, cu o experiență de viață, dusă până la\nmizantropie, dar nu era așa. Otilia era ușuratică, iubitoare. Era însă\nmodestă, încredințată că orice bine în viață trebuie plătit cu o nefericire sau\nmăcar cu o dușmănie, că nu avea dreptul să pretindă nimic. Asta o făcea\ncuminte și ridica nebuniilor ei acel aer de lăcomie feminină atât de\ncaracteristic fetelor care au prestigiu asupra bărbaților. Gândul că moș\nCostache vrea să-i facă o casă cu prăvălii pentru speculă, o izbi pe Otilia\nîntr-un chip dureros. Ea visa viitorul ca un șir de explozii neprevăzute.\nPutea s-o răpească un englez s-o ducă în Indii, putea să-l roage pe\nPascalopol s-o ducă în Rusia, dar să se fixeze pe jumătate din grădina lui\nmoș Costache era odios. Rațional, înțelegea planul, însă sufletul ei era",
  "invadat de neliniștea copilului căruia i se pregătește plecarea într-un\norfelinat.\nPascalopol încercă să convingă blând pe moș Costache că nu era potrivit\nsă cheltuiască banii cu o casă de speculă chiar în Antim. Avea doar casă\npentru Otilia. Bătrânul era însă fanatic în deciziunea lui, încât moșierul nu\nmai insista. În capul lui, ideea de speculă personală se combina din ce în ce\nmai tare cu aceea de asigurare a viitorului Otiliei, încât aceasta din urmă\naproape dispărea. El merse până acolo încât să propună sub forma unui sfat\npărintesc lui Felix să contribuie la afacere. De pildă, dacă Felix ar fi\ncontribuit la majorat, adică în toamnă, cu suma de bani pe care o avea\ndepusă ca fond la o bancă, atunci el, Costache, ar fi construit o casă cu două\netaje pentru Felix și Otilia ca coproprietari. Bineînțeles, Felix i-ar fi plătit\nlui terenul „foarte ieftin”. În felul acesta, ar fi avut jos venit de la prăvălii,\nîmpreună cu Otilia, și ar fi avut și un apartament de locuit, pe care, cum era\ndeocamdată singur, ar fi putut să și-l închirieze, păstrându-și o mansardă.\nPentru un doctor, o astfel de afacere era strălucită. Felix iubea și respecta pe\nOtilia peste orice măsură posibilă, dar combinațiile lui moș Costache îl\naruncau într-o silă care umbrea sentimentele lui. Exagerând, în sensul\nprudenței, i se păru că se țese în jurul lui o manoperă pentru a-l deposeda de\navutul lui, pe care nu și-l cunoștea bine, înainte de majorat. A i se propune\nsă fie coproprietar cu Otilia, era un mod de a i se recomanda căsătoria cu\nOtilia, căreia, printr-o abilitate a bătrânului, i-ar fi constituit el însuși dotă.\nFelix se temu, și-n parte acesta era și adevărul, că moș Costache\nconstruiește casa cu banii lui. A se căsători cu Otilia, a pune toată energia\nlui la picioarele fetei, era năzuința lui cea mai înaltă. Cu toate acestea voia\ns-o ia el pe Otilia, s-o cucerească. Moș Costache părea a umbla să scape de\nOtilia, și asta era așa de jignitor, încât Felix se gândi că, dacă fata ar ști că\nbătrânul, dându-i-o de soție, a voit să-l păcălească, ea ar fi copleșită de\nrușine și el însuși n-ar mai fi fost în stare să suporte jena ei. Ceea ce făcea\nbătrânul era mijloc sigur de a-i înstrăina, prin ambiție, pe Otilia.\nMoș Costache stricase toată grădina cu materialele lui, și un copac,\napăsat prea mult la rădăcină de cărămizi, începu să se usuce. Verile sunt\nînăbușitoare și prăfoase la București, și tot colbul de cărămidă sfărâmată,\nluat de vânt, umplea treptele scărilor, cercevelele și orice ciubucărie\narhitectonică. Apoi bătrânul, grijuliu, nu lăsă lucrurile pe loc, ci le mișcă\nmereu. Ca să nu i se fure cărămizile, se puse să le care el însuși în fund,\nfăcându-și fața spână aprinsă ca o figură de piele-roșie. Grinzile le așeză",
  "peste cărămizi ca să le ferească pe acestea de ploaie, apoi găsi că,\ndimpotrivă, grinzile au nevoie de uscăciune și duse pe cele mai scurte din\nele în odaia de sus cu materiale. Casa nu era prea solidă, și lui Felix i se\npăru într-o noapte că aude pârâituri. Aprinse o lumânare și zări în perete o\ncrăpătură lungă și zigzagată ca un fulger. A doua zi, moș Costache,\nmobilizând toată familia, cără grinzile într-o șură și-și pierdu restul zilei în\nexamene amănunțite ale zidului vătămat. Ploaia inundase groapa cu var, pe\ncare-l stinsese, prefăcându-l într-un lapte murdar. Toate aceste mici dezastre\nnu zdruncinară fanatismul constructiv al bătrânului. Te-ai fi așteptat ca moș\nCostache să consulte un arhitect, să facă planuri din vreme, însă nu făcea\nasta. Scoțând din dulapurile lui creionul cel mai tocit, își făcea singur, pe\nhârtie, un fel de schițe. Se exprimă limpede că arhitecții sunt niște hoți și că\no casă trainică se face cu un zidar bătrân, priceput, cum fusese făcută și casa\nîn care sta. Un italian bătrân fusese chemat odată să vadă locul, și bătrânul\nîi împărtășise fel de fel de dorințe extravagante. Bucătăria, locurile de\nconfort, el le voia în fundul curții, fiindcă zicea că așa e mai sănătos; în loc\nde mai multe camere, era de părere că sunt de ajuns două, dar mari, care să\nocupe tot spațiul disponibil al unui apartament. Voia tavan cu grinzi, și, în\nlocul balconului, care ar fi putut să cadă, pălimar repetat și la etaje. Pivnița\nținea s-o facă nu sub casă, ci în fundul curții. Zidarul ascultă aceste\ndeziderate cu calm și înțelegere, fiindcă era obișnuit să construiască\nlocuințe nu după rațiuni estetice și arhitectonice, ci după instrucțiile\nclienților. Moș Costache voia să facă jos prăvălii, dar pretindea că trebuiau\nurcate cu cel puțin trei sferturi de metru deasupra solului, ca să nu intre\nhoțul de-a dreptul în prăvălie și să fure. Văzuse el o dugheană, în tinerețe,\nașa înălțată deasupra pământului, căreia i se punea ziua o scară de lemn în\nfața ușii. Dacă zidarul ar fi executat planul oral al bătrânului, rezultatul ar fi\nfost comic. Însă nu-l înfăptui, fiindcă moș Costache amâna lucrările pentru\no dată incertă, pe care urma el s-o fixeze, după studii serioase ale prețurilor\nmâinii de lucru. În vară construiește toată lumea, așa încât salahorii sunt\nscumpi. Toamna târziu, ei sunt însă fără lucru și sunt bucuroși să se\nangajeze și pe puțin. Mai ales moș Costache își făcea acest calcul: „Angajez\nun zidar maestru cu atât pentru toată durata lucrărilor, pe care le voi\nsupraveghea eu personal. Materialul îl cumpăr eu și nu dau decât unde văd\neu că este nevoie. Arhitectul aici te fură. Pentru partea de salahorie angajez\no familie întreagă de țigani. Țiganul vrea să rămână și el cu o mână de bani,\nsă aibă peste iarnă. Oricât de bine i-ar plăti un arhitect, ei nu sunt înlesniți,",
  "fiindcă trebuie să-și cumpere hrană. Eu le dau atât la sfârșit (și moș\nCostache gândea o sumă înfricoșător de minimă), care le rămâne, în schimb\nvor avea hrană. Pun pe Marina să le gătească zilnic. „Moș Costache începu\nsă facă cumpărătiri de alimente, care puteau să mire pe cei care-l cunoșteau\nzgârcit. Cumpără fasole uscată, care vara nu se mai caută, linte, ceapă,\ncostiță râncedă, carne afumată (mai mult picioare, coaste și fălci), în care\nMarina găsi viermi mici, albi. Bătând cuie în tavanul odăii, el își atârnă\nalimentele, așteptând campania de lucru. În curând constată că ele n-ar\nrezista până la toamnă, și atunci costița, ceapa și celelalte apărură cu\nexagerată frecvență la masă. Otilia, de obicei, aproape nu mânca nimic și\nprivea bucatele ca pe niște ciudate invenții nepotrivite omului (numai\nciocolata îi plăcea), iar Felix începu să vină acasă săturat din oraș.\nMoș Costache, așa de discret în afacerile lui, veni la Felix cu câteva\ncoale de hârtie și felurite note de plată și însemnări și-l rugă să-i alcătuiască\no listă de tot ce cheltuise pentru materiale. Felix i-o făcu, rămânând totuși\nmirat de scumpetea articolelor. O cărămidă veche din demolițiuni costa\naproape cât și una nouă. Cum moș Costache nu arăta a fi omul ușor de\npăcălit, ignorant în asemenea chestiuni, ai fi fost înclinat să crezi că\nsocoteala urmărea să înșele pe cineva. Dar, fiindcă moș Costache însuși era\ncumpărătorul, problema rămânea fără rezolvare. Tot Stănică deschise ochii\nlui Felix, care se încredințase că supărarea față de acesta e lipsită de orice\neficacitate. El arătase, cu solide argumente, care putea fi prețul întregului\nmaterial. Totul fusese cumpărat pe sume derizorii și, întrucât privește\ncărămida, Stănică se jura că moș Costache a luat-o gratis. Într-adevăr, se\ndărâmase undeva, prin centru, câteva case vechi, în scopul de a se clădi un\nmare hotel. Întreprinzătorii cumpărase locul cu un preț în care construcția\nveche intra prea puțin. Dimpotrivă, zidăria îi încurca, fiindcă n-aveau unde\ns-o depoziteze și transportarea ei i-ar fi costat parale. Ei oferiră cărămida\ngratis, cu condiția să fie ridicată numaidecât de pe teren. De acolo trebuie s-\no fi luat bătrânul, concurând doar câțiva țigani, care luaseră și ei cât\nputuseră căra cu mâna. Varul, exagera poate Stănică, putea fi de furat. Cu\nbacșiș bun, îndupleci numaidecât un țigan, de la binalele unde se consumă\nmari cantități de materiale, să-ți scoată din groapă, peste noapte, câteva zeci\nde kilograme de var. Ca să încredințeze pe Felix și pe Otilia ce poate face\nun om îndrăzneț și cărpănos, Stănică se făcu forte să le-aducă, de probă,\ncâte ceva din toate. Și, într-adevăr, veni cu câteva cărămizi în sacul unui\nțigan, cu un pachet de cuie, cu clei și alte lucruri. Le obținuse cu bacșiș de",
  "pe la binale. Ba chiar târziu de tot, în noaptea zilei în care Stănică făcuse\ndemonstrația, o țigancă aduse, cu de la sine putere, un lighean încărcat cu\nvar stins, gros, fiindcă, zicea, are nevoie de câțiva gologani. Moș Costache\nnu se miră de loc de gestul lui Stănică, pe care nu-l întrebă de ce aduce\ncărămidă, var și celelalte, și puse numaidecât stăpânire pe toate, după ce\nsmulse lui Stănică mărturisirea că n-are nevoie de ele. Bătrânul veni din nou\ncu lista de materiale la Felix și-l rugă, de vreme ce-o compusese el, s-o\niscălească în josul paginii „ca să știe el cine i-a făcut-o”. Felix o iscăli, dar\nfoarte mirat și cu aceeași neplăcere cu care semnase polițele.\nAșa precum vorbise vărului său Toader, Stănică se socoti dator să pună\npe Felix în legătură cu Lili, nemaiîndoindu-se că fata trebuia neapărat să-i\nplacă. Încercă dar să convingă pe tânăr să meargă să i-o arate.\n— Domnule, zise el, nu anticipez cu nimic și nu pretind nimic. Am eu\nașa un gust, o slăbiciune de unchi, ce vrei! Vreau să vezi o nepoată a mea,\nun crin de fată, s-o contempli ca pe-o icoană, fără să-i spui o vorbă, și să\npleci. Atât pretind. Să vedem, e numai amor propriu din partea mea, ori fata\ne o făptură divină? Ah, iubitule, să nu fiu însurat, să nu fie legile omenești\nla mijloc, pe Lili aș lua-o de nevastă. Să mă prostern înaintea ei, să-i sărut\nnumai vârful piciorului. Ce pieliță fină, ce râs, ce nevinovăție! Și plinuță,\ncolo, bine! Păcat că ești „angajat”, insinua Stănică, c-ar fi pentru dumneata\no partidă strălucită. Tată-său vrea să dea așa pahar de cristal în mâinile unui\ntânăr curat la suflet și la trup, cum ești dumneata, de pildă. Are avere,\ndomnule (știu că dumneata ești idealist!), însă-ți spun, are avere. Nu\npretinde de la ginere nici o meserie; îi ține pe amândoi tinerii ca pe niște\ncănărași în colivie. Oh, Doamne, fă-mă iar tânăr! Văru-meu are moșie, îl\nștie Pascalopol, moară mare mecanică, la Obor, e senator, e putred, dă-l\ndracului. Eu ți-aș spune dumitale un lucru, dacă m-ai înțelege bine. Un tânăr\nsărac, cum ești dumneata, în definitiv, căci prea bogat nu ești, cu inteligență,\ncu capacitate de muncă, e dator să pună mâna pe o fată cu zestre, să\nabsoarbă ceva din averile trântorilor, care n-au contribuit cu nimic pe altarul\npatriei. E singurul lor mod de a-și justifica existența. Dumneata ești\nsperanța țării, savantul de mâine, nu trebuie să-ți irosești tinerețea. Probabil\ncă iubești pe Otilia, te aprob. Nu te uita acolo la un cuvânt scăpat fără\nintenție. Otilia e o fată superbă, dar e vorba, te iubește și ea, vreau se zic, te\niubește cu aceeași intensitate? Se poate să te iubească, dar Otilia e sufletește\nobosită, blazată. Zi că nu există Otilia pe lume, dumneata rămâneai fără\ndragoste? Admit că Otilia e încântătoare, dar mai sunt și alte fete. De aceea",
  "îți spun: lasă-mă să te scot în lume, să-ți arăt, fără obligații, o fată\ndelicioasă. Hei, domnule, adevărata dragoste e totdeauna a doua dragoste.\nVrei să-ți mai spun un lucru secret, ținând seamă că ești un om simțitor,\ndelicat? În inima Otiliei se dă o luptă grozavă între dragoste și datorie:\ndragostea merge, nu mă îndoiesc, spre dumneata, iar interesul ei e să-l aibă\npe Pascalopol ca ocrotitor, fiindcă moș Costache n-are să-i dea nimic, te-\nasigur eu, fiindcă nu-l lasă soacră-mea. Îți repet: interesul și datoria, fiindcă\nbănuiala mea este că Otilia (ești om serios? Pot să-ți încredințez un secret?\nAdică, propriu-zis, o prezumțiune serioasă?), ei bine, Otilia trebuie să fie\nfata lui Pascalopol! Altfel, cum îți explici dumneata dragostea asta între o\nfată de nouăsprezece-douăzeci de ani și un om în vârstă? Ei, și atunci,\ndumneata, dacă ar fi așa, vii și zdrobești inima unui tată, care nu poate să\nfacă mărturisiri. Dar să ne întoarcem la nepoată-mea. Îi zice Lili. Bre, să\nvezi fată modestă, bine crescută, rușinoasă, cultă, dar nu îndopată cu fel de\nfel de intelectualisme de astea, care strică femeile. Îți fac o mărturisire:\nOlimpia mea n-are mai nici o zestre, pot să zic, și e pretențioasă foc. În\nsfârșit, vreau să vezi fata, m-am angajat, față de tată-său, că am să te\nprezint. Firește, nu le-am spus nimic de chestiune. Însă sunt și eu mândru,\nde, să arăt familiei ce rude am căpătat prin alianță! Dacă nu m-oi mândri cu\ndumneata, cu cine vrei să mă mândresc? Când poți să mergi, ori mai bine s-\naduc fata aici?\nFelix n-avea nici o repulsie principială față de necunoscuta Lili, dar se\ntemea de gafele lui Stănică și de atmosfera de vizită pentru pețit. Aducerea\nfetei acum, când Otilia era acasă, nu o găsea nimerită. Îl rugă pe Stănică să\nlase asta pentru mai târziu, fiindcă acum era încurcat cu examenele. Stănică\nnu consimți, în ruptul capului, ci voi numai să știe când e acasă Felix,\nhotărât s-o aducă pe fată dincolo, la Aglae, unde îl ruga să-și calce pe inimă\nși să vină, dacă va fi chemat. Ca să scape, Felix făgădui, crezând că Stănică\nva uita chestiunea. Dar Stănică n-o uită, și peste câteva zile, când fu sigur că\ntoți vor fi acasă, veni mândru în trăsura lui Toader, cu Lili alături de el. Fata\nera prietenoasă, supusă și fără ascunzișuri, obișnuită să fie alintată, încât\nprimi să vină, întocmai cum ar fi făcut o fată liberă, din curiozitate. Stănică\no prezentă cu multe preambuluri Aglaei și celorlalți. Lili făcu o foarte bună\nimpresie, din cauza atenției cu care privea toate. Obișnuită cu bogăția, ea\ngăsea interes în orice lucru, oricât de ridicol, și, parte dintr-o modestie\nînnăscută familiei ridicate de jos, parte din lipsă de gust, nu făcea observații\njignitoare. Aurica se extazia înaintea ei, și Titi rămase prostit. Asta făcea",
  "plăcere lui Stănică, firește. Mai puțin interes stârni fetei Titi, ferindu-se\ntotuși de orice reacțiune. Stănică era indiferent, în privința asta, întrucât\nadusese pe fată în vederea lui Felix. În fundul sufletului disprețuia toată\nprogenitura Aglaei, și o clipă nu i-ar fi trecut prin minte că cineva în acea\ncasă s-ar fi gândit la vreo nouă alianță cu familia lui, prin Lili. Vesti dar pe\nAglae că ține ca fata să cunoască pe Felix și că acesta a consimțit să vină.\nCa să se înlăture orice neînțelegere, ajutând astfel și la împăcarea dorită cu\nmoș Costache, era bine ca Aurica sau Titi să se ducă să-l cheme pe Felix.\nTiti ridică din umeri încăpățânat, Aglae îi dădu ghes, și Titi plin de rea-\nvoință se ridică în sfârșit. Ieși în sală, apoi în curte și se opri. Pe Felix nu-l\nputea suferi din cauza superiorității care-l apăsa și-l încurca. De când urma\nla belle-arte, se mai vindecase de această antipatie, judecând că el are un\n„talent”, care-l ridică deasupra celuilalt. Sentimentul care îi opri picioarele\npe loc nu fu antipatia, ci gelozia. Era sigur că, dacă Felix va veni, cu aerele\nlui distinse, cu figura lui regulată, va plăcea fetei, așa cum plăcuse și Otiliei,\nși Georgetei. Titi fusese cuprins, pe dată ce zărise pe Lili, nu de sentimentul\ndragostei, ci de dorința grabnică de a o lua de nevastă. Era decis, acum când\nvedea că Aglae se ocupă așa de generos de treburile lui, să roage pe mamă-\nsa să facă tot ce-i stă în putință să i-o capete. Deci Titi se mișcă greu prin\ncurte, apoi intră încet de tot în odaia lui, unde se unse cu cosmetic pe păr,\nieși din nou, fără grabă, trecu în curtea vecină, dădu un ocol așa ca să nu fie\nobservat și se-ntoarse cu întârziere mare, declarând că nu e nimeni acasă și\ncă e aproape sigur că Felix a plecat în oraș. Departe de a bănui manopera lui\nTiti, a cărui veste înveseli pe Aglae, Stănică se scandaliză.\n— Nu se poate să nu fie aici! Nu se poate. Domnul Felix e un tânăr\nserios. Când a spus o vorbă, e vorbă. Cel mult dacă s-a dus pentru puțin\ntimp. Aurico, du-te tu!\nAurica s-ar fi dus, fiindcă ar fi fost încântată ca Felix să ia pe altcineva,\nașa ca Otilia să vadă că nu este numai ea pe lume. Însă se crezu datoare,\nfață de o domnișoară străină, să dea dovezi de o mare pudoare virginală.\n— Nu pot, Stănică, să mă duc, gândește-te și tu. Poate e singur acasă, în\nodaia lui. Cum o să intru eu, o fată, la el?\nStănică, nervos, ieși din casă și se duse drept în camera lui Felix, pe\ncare-l găsi citind cursuri.\n— Cum spune dobitocul ăla că nu ești acasă?\n— Care dobitoc?",
  "— Păi Titi, domnule. L-am trimis la dumneata să te cheme și mi-a spus\ncă nu te-a găsit.\n— N-a fost deloc aici! Se miră Felix.\nStănică, tenebros ca întotdeauna, găsi că se țese la mijloc o conspirație,\nîn scopul de a împiedica o legătură așa de strălucită, fără să-și închipuie\nserios că Titi ar putea să se gândească la Lili.\nFelix consimți să treacă dincolo, după ce se consultă cu Otilia, spre a-și\nușura conștiința. Lili nu i se păru extraordinară.\nO găsi foarte drăguță, simpatică, însă lipsită de vioiciunea nervoasă a\nOtiliei, de marele stil al acesteia. Se purtă cu ea cu atât mai amabil, cu cât\nnu se temu că trădează nici un alt sentiment mai sfânt. Tocmai această\npurtare tulbură pe Lili. Până acum fata se jucase în libertate și vorbise de\ncăsătorie ca despre păpuși. Prin educația ereditară, simțurile ei erau coapte\nde pe acum pentru dragoste, și căzu în ea cu aceeași repeziciune cu care-i\ncăzuse victimă Titi. Urmărea cu ochi umezi tot ce spunea Felix, îl scruta cu\nsupunere și duioșie, râdea când râdea el și se întorcea ori de câte ori acesta\no țintea în ochi. În același timp Titi simțea leșinuri când o privea pe Lili și\nură mocnită pentru norocosul la vorbă Felix.\nAglae făcu tot ce-i stătu în putință să orienteze pe Lili spre Titi și să\nsfărâme convorbirea dintre Felix și fată. Întâi ordonă lui Titi să facă fetei un\nportret frumos, așa cum știe el. Lili se supuse din politețe și se lăsă așezată\nîn semiprofil, așa cum dorea Titi. Dar se plictisi numaidecât și întoarse\ncapul mereu, la orice cuvânt al lui Felix, încât Titi șterse de câteva ori schița\ncu guma, până ce, vânăt la față de ciudă, o rupse bucățele și o aruncă jos.\nLili privi foarte curioasă pe Titi și comise imprudența de a-i spune:\n— Nu trebuie să vă enervați, domnule, mai nimeni, din câți s-au\nîncercat, n-au putut să-mi dea asemănarea.\n— Eu reușesc, de obicei, foarte bine asemănarea, scrâșni Titi.\n— Foarte bine reușește, aprobă și Aglae, ca un ecou.\nLili însă nu auzea nimic și umbla cu ochii, blândă ca o oaie bolnavă,\ndupă Felix. Prin limbuția lui Stănică, Lili află de Otilia, care venise de la\nParis, și puse întrebări lui Felix despre ea. Aglae făcu încercări desperate să\nsfărâme convorbirea, aduse dulceață, cafele. Stănică lăuda acum zgomotos\npe Otilia și demonstră că numai o astfel de fată superioară este vrednică de\nprietenia Liliei. În cele din urmă, Stănică luă pe Felix și pe Lili și trecură\ndincolo, la moș Costache, spre ciuda Aglaei, care nu-i putea urma. Titi, însă,\nse ținu după ei. Otilia făcu cea mai bună primire blândei fete, stătu mâini în",
  "mâini cu ea, îi cântă la pian, mărindu-i vibrația sufletească, pe care Lili o\nîntrebuința toată spre a contempla pe Felix. Titi, uitat, încruntat, privea\nmuțește pe Lili. Stănică lăudă ditirambic, când pe Otilia, când pe Lili, când\npe Felix, nemaiștiind ce spune, ca de obicei, făcând pe diabolicul cu\nsentimentalism. În sfârșit, se aprinse atâta, încât își aduse aminte că Lili îi\nfusese încredințată ca un „depozit sacru” și că trebuie înmânată părinților. O\nconduseră cu toții spre trăsură, și Titi încercă să se așeze cât mai aproape,\npe linia fetei. Lili plecă blând entuziasmată de Felix, pe care-l visă multă\nvreme, și împărtăși numaidecât impresiile ei părinților, de față fiind și\nStănică, care izbucni jovial:\n— Nu v-am spus eu? Felix e o podoabă, un model de tânăr, e mândria\nmea, ciracul meu! Când a mințit vreodată Stănică, săracul?\nEvenimentele care urmară nu mai îngăduiră lui Felix să se gândească la\nLili și la momentele acestui scurt episod. Dar în casa Aglaei ura se dezlănțui\ndin nou furioasă împotriva familiei de dincolo, și intențiile de împăcare fură\ndin nou abandonate. Titi spusese întunecat, apăsat, ca atunci când vestea că\ne bolnav de inimă și credea că are să moară, că el vrea de nevastă pe Lili.\nAglae, departe de a se mira și de a găsi această dorință ridicolă și\nextravagantă, răspunse ambițioasă:\n— Ți-o dau de nevastă, să știu că mă tai în cuțite cu Costache! Ocările\nîmpotriva Otiliei și celorlalți începură mai verzi.\nOtilia era o „rafinată, cu școală de la Paris, care atrăgea, cu ajutorul\n„păcătosului de Stănică, fiindcă altfel nu pot să-i zic”, fete ca Lili pentru\nFelix, cu care voia să pună la cale cine știe ce matrapazlâcuri. Îl amețise și\npe bătrân, care voia să le facă casă la amândoi, ca să se dea peste cap. S-au\nmai văzut femei care împing pe amanții lor spre căsătorii bogate, ca să\nmănânce banii nevestelor împreună cu ei. Felix era un stricat prefăcut, care\nștia să intre pe sub pielea oamenilor. Toți studenții de la medicină sunt\noameni fără rușine, iar Felix, auzise ea, era făcut de tată-său cu nu se știe\ncine, fiindcă altfel nu se explică de ce l-a ținut tot printre străini. Deciziunea\nei era să nu-l mai prindă pe Felix prin casa ei să-i strice băiatul.\nCâtă vreme Titi a avut de-a face cu Felix, se zăpăcise. Acum, de când a\nrupt-o, și-a venit în fire și ascultă de ea, cum se cuvine unui băiat cuminte.\nO dorință are: să-l însoare pe Titi cum știe ea, și apoi să-l pună pe Costache\nla respect prin tribunal, ca să vadă dacă este de tolerat ca un om bătrân să-și\nrisipească averea după gustul unei fete și al unui june, care nu-i sunt copii,\nnici rude de sânge, nici nimic. O fată ca Otilia merită să intre într-o casă de",
  "corecție, iar Felix trebuie trimis la urma lui, nu să cheltuiască Costache cu\nîntreținerea lui cât nu ia din pretinsele venituri ale acestuia.\nBlestemurile acestea, aprobate cu o furie mută de Titi, fură produse în\nintimitate. Împotriva lui Stănică, Aglae căpătă oarecare necaz, dar nu\nîndrăzni să-i facă observații, fiindcă de delațiunile acestuia avea nevoie, și\napoi acesta era un consilier juridic, interesat personal la parte, căruia ea\nputea să-i destăinuie toate dorințele ei, oricât de lacome. Pe care avocat ar fi\nputut să-l întrebe cum să facă spre a moșteni un frate, care nu vrea să-i lase\naverea? Stănică mirosi indispoziția Aglaei și se supără el. Tot necazul lui de\na fi făcut o căsătorie săracă îl strânse de gât acum, și, cu o demnitate foarte\ndistinsă, începu să ocolească pe Aglae, venind ostentativ numai la moș\nCostache. Stănică simțea amărăciunile umui romantic în fața unui lac de\nmunte, înconjurat de piscuri înzăpezite. El, omul bun, care aducea pe Lili ca\nsă fericească un tânăr, care se interesa de afacerile Aglaei, deși vedea că\nsunt „imorale”, sub demnitatea lui, el, care luase pe Olimpia pentru a înălța\ninstituția căsătoriei, a o purifica de egoism, tocmai el era privit cu nasul sus.\nDe acum încolo, nu se mai simțea legat de nici o obligație și avea să-și vadă\nserios de propriul lui viitor. Da, e adevărat că iubise și poate o mai iubea pe\nOlimpia și că adorase pe Relișor, însă care e scopul nostru în viață, mai\npresus de sentimentalisme? Să facem fii în dureri (Stănică se gândea,\nfirește, la niște dureri morale), să dăm țării copii pentru apărarea granițelor.\nÎnsă nu mai putea fi nici o îndoială. Olimpia nu mai era capabilă să-i dea alt\nfiu, mijloacele ei generatoare erau sleite. Se știe că Napoleon și-a frânt\ninima și, pentru a-și asigura un succesor, a divorțat de Josefina. Ei bine,\navea să facă și el acel gest sublim.\nStănică nu vorbi nimănui de divorț, dar vorbi de cazul lui Napoleon și al\nJosefinei, spre a vedea cum judecă lumea gesturile sublime. Deveni devotat\npentru Otilia, îi făcu mulțime de mici servicii, iar lui moș Costache începu\nsă-i procure materiale. Îi aducea piroane, vopselării, pensule, nimicuri\ndibuite, cine știe pe unde, dar pe care bătrânul le primea cu mare satisfacție.\nÎl întreținu în preocuparea construcției, comunicându-i zilnic prețul varului,\nal cărămizilor, al cimentului. Intră prin case de cunoscuți și semicunoscuți,\nca să afle ce se mai pune azi într-o casă modernă, „fiindcă am un unchi care\nconstruiește”, și destăinui lui moș Costache misterele arhitecturii. O casă în\nconstrucție, clădire mare, destinată unei bănci, prin reaua tratare a\nbetonului, sau din alte cauze, se prăbuși. Stănică anchetă foarte serios și\npasionat pe lucrători asupra cazului, ba chiar aduse, după o tratare cu țuică,",
  "pe un salahor ce ședea prin Antim, la bătrân, și-l puse să facă teoria artei\narhitectonice. Moș Costache era foarte mulțumit să i se vorbească despre\nconstrucție, cu atât mai mult cu cât asta ținea locul acțiunii înseși de a\nconstrui.\nEra luna iulie, și Felix, după terminarea examenelor, visa de-a binelea să\nmeargă undeva la țară, deși nu prea știa cum. Otilia nu pomenea nimic de\nvilegiatură, abia sosită cum era din străinătate, mai ales că ea, neavând nici\no putere și nici un ban, aștepta totul de la întâmplare, ca un copil.\nÎntâmplarea era de obicei Pascalopol, care plecase acum pentru câtva timp\nsă vadă moșia. Într-o zi, moș Costache invită pe Felix și pe Otilia să meargă\nîn oraș, să se plimbe și să mănânce, și le dădu în acest scop bani, atât cât nu\nscosese niciodată din buzunar pentru atare lucruri. Spunea că are să aducă\nun meșter constructor să facă unele măsurători și că vrea să aibă liniște și să\nnu-i supere nici pe ei. O trimise și pe Marina pe la cunoștințele sale. Stănică\nspusese tocmai că în acea zi pleacă la Ploiești, pentru un proces. Stănică\nînsă mințise din plăcere, și veni pe la vremea prânzului. Găsi totul pustiu, și\nperdelele de pânză și de șipci trase peste tot. Avocatul se apropie tiptil de\ncasă, încercă ușor de tot clanțele ușilor din față și din dos și văzu că sunt\nînchise. Dinăuntru auzi însă lovituri surde de ciocan. Se apropie de fereastra\nde unde se auzea zgomotul, aduse, tot în vârful picioarelor, un scaun din\ngrădină, se urcă pe el și privi înăuntru prin interstițiile șipcilor\ntransparentelor. Apoi se dădu repede jos, puse scaunul la loc, și fugi iarăși,\nzâmbind ușor, luând-o de-a dreptul spre oraș.",
  "XVIII\nPe la sfârșitul lui septembrie, într-o zi de arșiță tardivă, cu vânt uscat\nînecăcios, moș Costache se împletici din mers, pe când cotrobăia în curte\nprintre cărămizile lui, și căzu moale jos. Marina îl văzu din bucătărie și-și\nînchipui că s-a aplecat dinadins să vadă ceva. Așteptă să se ridice, dar moș\nCostache întârzia. Atunci Marina se apropie tiptil de locul căderii, se uită\nprudentă la bătrân, îl întoarse pe față și, văzându-l inert și roșu la obraz, fugi\nrepede înspre casă, dar mereu tiptil, ca și când ar fi fost la mijloc un secret\nmare, și năvăli în odaia lui Felix.\n— Vino repede, zise ea în șoaptă, aproape satisfăcută de senzația nouă\npe care o încerca după atâta monotonie, a căzut jos bătrânul, mi se pare c-a\nmurit.\nFelix sări săgetat de ceva rece și se năpusti pe scări așa de repede, încât\nOtilia, presimțind ceva, ieși speriată. Tânărul nu putu să-i spună nimic, de\nemoție, deși după paloarea feței își dădu seama că ea a înțeles. Se repezi la\nbătrân, îl descheie la gât, ca să se afle în treabă, și observă că respira și\ngemea cu ochii pe jumătate închiși, ca un om care simte o durere. Îl ridică\nde jos, cu ajutorul Marinei, care îl luă de-a binelea în brațe, atât era de ușor\nbătrânul. Voi să-l ducă înspre dormitor, dar, când să pășească pragul, moș\nCostache mormăi destul de distinct:\n— Acolo! Acolo! În sufragerie!\nÎn sufragerie era o canapea lată, cu margini, ca un pat. Pe ea, Felix așeză\npe bătrân. Otilia își frângea încet mâinile privind sfioasă când la unul, când\nla altul, și tremura. Numai când bătrânul începu să mormăiască, zise stins:\n„Papa!” Bolnavul ședea pe spate ca un om care a luat un narcotic greu și nu\npoate să se deștepte. Cu ochii întredeschiși, tulburi privea prostește în jurul\nlui, și cu mâinile se silea să găsească ceva în jurul mijlocului. În sfârșit,\nizbuti să-și aducă aminte:\n— Che-che…\n— Cheile? Înțelese Otilia. Sunt aici cheile, papa, și-i întinse un inel\nîncărcat cu chei, căzut jos de-a lungul pantalonilor, dar ținut încă de mijloc\nprintr-o curea.\nBătrânul puse mâna avid pe ele, le vârî greu sub pernă, făcând sforțări de\na înlătura ajutorul altuia, apoi, ca și când misiunea lui ar fi fost îndeplinită,\nse lăsă în voia gemetelor și somnolenței.",
  "Felix își dădu seama că bătrânul avusese un atac. Cum nu se pricepea\nîncă în latura practică a medicinei, nu îndrăzni să ia nici o măsură și fu de\npărere să se cheme repede un doctor. Marina fu îndrumată numaidecât la un\nmedic de pe aceeași stradă. Bătrâna rămase cam mirată de propunerea celor\ndoi, cu aerul de a le spune că sunt niște proști, ieși în curte bombănind, mai\nintră în bucătărie, apoi fără nici o grabă trecu în curtea vecină. Aglae, aflând\naccidentul lui moș Costache, căpătă deodată fizionomia aspră a unui căpitan\nde vapor care comandă în timp de naufragiu:\n— Aurica, strigă ea, vino repede, că i-a venit rău lui Costache! Chemă-l\nși pe Titi. Treceți dincolo, să nu fure vreunul ceva. Marino! Tu aleargă iute\nla Stănică. Să vie și el, și Olimpia și să aducă doctorul pe care-l știe el. Ah!\nTocmai acum l-a găsit și pe Costache. Sunt sfârșită. N-am pus nimic în gură\nde azi de dimineață.\nAglae bău, la repezeală, puțină cafea și apoi trecu dincolo, înconjurată\nca de o gardă de Titi și Aurica. Bătrânul era mult mai limpezit și privea\nnumai îngrijorat spre mobilele din casă.\n— Ce-i cu tine, Costache? Întrebă mai mult arogant decât comiserativ\nAglae. Te-a pus dracul să cari cărămidă, să faci casă, parcă n-aveai casă.\nAșa e când te iei după copii!\nAglae întoarse privirile spre Felix și spre Otilia și, ca și când n-ar fi fost\nniciodată vreun conflict între ea și ei, întrebă:\n— Dar voi ce faceți? Aici erați? Și ce-ai, Costache? Continuă ea, poate\nde căldură, c-a fost un zăduf groaznic! Ar trebui să te sui în pat, ce stai aici,\npe canapeaua asta?\nBătrânul gemu puțin și făcu doar din cap semn că nu vrea să se miște de\nacolo.\n— Trebuie să te dezbraci măcar, că te sufocă hainele! Fără să mai\naștepte aprobarea, Aglae îl răsuci ca pe un copil și trase surtucul. Otilia se\nrepezi să-i scoată ghetele cu gumilastic, uscate și încovoiate de vechime, ca\nniște iminei turcești. Picioarele lui moș Costache apărură înfășurate în niște\nciorapi de lână, de o grosime fabuloasă. Degetele mari tăiaseră cu unghia\nvârfurile și ieșiseră ca două ghemuri de ceară. În alte împrejurări Otilia ar fi\nrâs, dar acum nu vedea și nu auzea nimic, nimic. După surtuc Aglae îi trase\npantalonii, de la capătul de jos, cum ai scutura un sac, și bătrânul apăru în\nniște nădragi largi de stambă colorată, legați jos, în lipsa șireturilor rupte, cu\nbucăți de sfoară.",
  "— Poftim, observă Aglae, cu reproș, uite ce-nseamnă să n-ai o femeie de\nispravă în casă! Așa te îmbrăcai tu altădată?\nOtilia dibuise în dormitor și găsise o cămașă de noapte, de pânză\nțărănească grea, afară din cale de lungă, în care, vârât, chelul moș Costache\nsemăna cu un faraon înfășurat în pânze de in. I se aduse și o plapumă, și\nAglae ridicase perna s-o scuture și s-o umfle mai bine, când bătrânul scoase\nun țipăt:\n— Che… Che-i-le!\n— Cheile, uite-ți cheile, aici (moș Costache întinse o mână spre ele). Ar\nfi bine să mi le dai mie, să nu ți le fure cineva!\nÎn curând sosiră Stănică, Olimpia și cu doctorul Vasiliad, și odaia se\numplu de inși. Atmosfera era înăbușitoare, fiindcă un miros fetid venea din\npartea bolnavului. Otilia deschise geamul de perete. Vasiliad consultă pe\nbolnav cu superficialitate, îi luă pulsul, îl privi în ochi. Fața îi arăta\nneîncredere și plictiseală.\n— Ei? Vasiliade, ce zici? Întrebă, sugrumat de curiozitate, Stănică.\n— Deocamdată n-am ce să zic. Să stea liniștit și dacă se poate să i se\npună o pungă de gheață la cap. Atacul n-a fost violent, de vreme ce nu și-a\npierdut cunoștința. Să vedem mai târziu, dacă poate vorbi, dacă n-are vreo\nparte paralizată.\n— Doamne ferește, se-nchină Aglae, mai bine moartea decât așa ceva!\nPoate un om paralizat așa să trăiască mult?\n— Depinde! Zise doctorul, cu aceeași strâmbătură de amărăciune.\n— Ascultă, mă, Vasiliad, îl luă Stănică la o parte pe doctor, fii om cum te\nștiu, nu ne-ncurca cu vorba! Tu ce crezi, o duce, sau moare? Să știm ce\nfacem!\n— De obicei nu prea scapă nimeni la vârsta asta. Mai îi vine alt atac, pe\nurmă. Depinde însă de constituție!\n— A dracului e medicina asta a voastră, se scârbi Stănică, nu știți nimic\nprecis.\nÎn sfârșit, Aglae se gândi să execute ordonanța doctorului și, fiindcă\nOtilia insista să se cumpere pungă și gheață, întrebă tare pe bătrân:\n— Costache, unde ții tu banii? Să-ți cumpărăm gheață! Dă-mi cheile!\nMoș Costache holbă ochii și-și mușcă buzele, fără sunet. Cu mâna\nstrânse și mai tere cheile. Aglae întinse mâna și dădu să i le apuce. Atunci,\ncu sforțare eroică, bătrânul se trase mai spre fundul canapelei, bombănind:\n— Nu-nu-nu v-vrreau gheață!",
  "— Vorbește! Observă Vasiliad.\nStănică făcu un gest de admirație și de ciudă:\n— E pezevenghi rău moșul! Îl știu eu. E tare de tot.\n— Dar, Costache, se răsti de-a binelea Aglae, trebuie bani de cheltuială,\nde plătit domnul doctor, ce, vrei să plătesc eu?\nBătrânul, atunci, după îndelungă nemișcare, făcu semn cu mâna spre\nFelix, care se apropiase de pat, ridică cheile și cu mare dificultate alese una\npe care o arătă acestuia și, cum Felix voia să ia tot ghemul de chei, se\nîmpotrivi, de unde tânărul înțelese că trebuie să scoată cheia de pe inel.\nBătrânul încercă să-i explice:\n— Și-șifonier… În să-salon… E o cutie!\nÎn vreme ce Felix se îndreptă înspre salon, Stănică se mișcă să-l urmeze\nși chiar făcuse semn acestuia că vine și el. Olimpia îi strică socoteala,\nfiindcă, fără nici un rost și fără să intuiască situația, îl invită să stea lângă\nea, fapt care trezi atenția bolnavului. Stănică își întârzie dispariția, ochind\nmereu ușa. Felix luă pe rând fiecare cutie a scrinului. Una era plină cu cutii\nde chibrituri de formă cilindrică. Scuturând una din ele, constată că sunt\npline și că nu era cu putință ca bătrânul să fi ținut bani în ele. Altă cutie era\numplută cu ținte, printre care înotau câteva piroane. În sertarul de sus, Felix\ndescoperi într-adevăr o cutie de tinichea din acelea pentru tutun, în care se\nafla un morman de monede de toate mărimile. Se gândi câți bani să ia, apoi\nse hotărî să ia cutia cu totul. Atunci zări sub cutie un pachet de coale scrise,\ncusute printr-o sfoară roșie, în chip de caiet, și cu un titlu care-l izbi, cu\ntoată graba lui, întrucât găsise acolo numele său. Scoase caietul și citi pe\ncopertă aceste rânduri:\nCont de cheltuieli ce-am făcut pentru minorul Felix Sima.\nÎnvins de curiozitate, Felix depuse cutia cu bani pe scrin și întoarse\npaginile, oprindu-se la cea din urmă, și văzu această socoteală. Pagina era\nîmpărțită în două printr-o linie cu creion roșu, ca filele de registre, și printr-\no contabilitate empirică, în stânga erau însemnate primirile, iar în dreapta\ncheltuielile.\nPrimit la 3 ianuarie a.c., lei 2.000 de la Banca „Naționala” dobândă 4%\nasupra capitalului depus de lei 50.000.\nPrimit în cursul lunii aprilie, după contracte, pentru prăvălia mare 1.000\nlei pe șase luni pentru celelalte două prăvălii câte 800 lei pe șase luni.\nPrimit chiria de la etaj unu 350 lei pe trei luni.\nPrimit chiria de la etaj doi 300 lei pe trei luni.",
  "Ianuarie.\nChirie pentru cameră, încălzit.\nSpălat.\nDat în mână pentru teatru.\nDat în mână pentru buzunar.\nCumpărat instrument chirurgical.\nAdus doctor, fiind băiatul bolnav.\nHaine, rufărie.\nMasa zilnică a 10 lei.\nFebruarie.\nChirie pentru cameră, încălzit.\nMasa zilnică a 10 lei.\nSpălat.\nDat în mână pentru buzunar.\nÎmprumutat.\nMănuși.\nReparațiuni în odaie.\nMartie.\nChirie pentru cameră, încălzit.\nMasă a 10 lei pe zi.\nSupliment seara.\nDat bani nevoi tinerești.\nDoctorii.\nVoiaj Iași pt. vederea casei.\nBatiste 30\nPardesiu 40\nAprilie.\nChirie pentru cameră, încălzit.\nMateriale pentru construcții.\nFelix rămase cu gura căscată, uimit, pe de o parte, de venitul cel mare pe\ncare-l avea, vreo opt sute de lei lunar, sumă considerabilă pentru acea\nvreme, și scandalizat, pe de alta, de socoteala încărcată. Avea un venit de\nministru, și moș Costache își pusese în cap să-l facă să irosească pentru\nmizerabila întreținere tot acest venit. Nu credea să se cheltuiască în casă,\npentru coșniță, mai mult de doi lei pe zi, poate cu mult mai puțin. O pâine\ncosta douăzeci și cinci de bani și o para, carnea vreo optzeci de bani. Nu i\nse dăduse niciodată bani de teatru, sau bani de buzunar, nu i se cumpărase",
  "nici un pardesiu. Hainele le luase cu banii împrumutați, însă pe poliță.\nInstrumentul chirurgical fusese inventat. De asemenea boala, doctoriile,\ndoctorul, călătoria la Iași, batistele. Râse de cuvântul „încălzit” pe aprilie,\nfiindcă nu se mai făcea foc din martie, cu tot frigul. Dar scandalul\nnemaiauzit erau cei 2142 pentru materiale de construcții. Care construcție?\nPrin urmare cuiele, țintele, cărămizile vechi, grinzile, toate erau în contul\nlui. Bătrânul făcea o casă pe spinarea lui și nu se știa dacă pentru el. Amețit\nde descoperire, Felix uitase pentru ce venise aici și că bătrânul e bolnav și\nse gândea să facă scandal. Contul scris cu felurite cerneluri nu era terminat.\nAlături, Felix dădu de un pachețel de hârtii soioase, pe care erau însemnate\ncu creion chimic felurite cifre cu o dată și o justificare. De pildă: 10 mai,\nmasă cu prăjituri 12 lei; 11 mai, bani de cinematograf 10 lei; 12 mai, cuie\nmari 20 lei. Erau note ce urmau să fie trecute mai târziu în cont. Era, dar,\nfoarte adevărat ce spunea Stănică: bătrânul era un pezevenghi. Trânti contul\nla loc și împinse cutia, când glasul autentic al lui Stănică se auzi în spatele\nlui:\n— Ai găsit ceva, șmechere? Are parale moșul? Lasă-mă să mă uit și eu.\nDupă o scurtă meditație, Felix întoarse cheia în broască și zise hotărât:\n— N-are nimic decât cutia asta cu bani mărunți. Încolo, tot cutii de\nchibrituri.\n— De la tutungerie, desigur, observă Stănică, aparent convins, îți spun\neu că are tutungerie, pe numele altuia.\nFelix, devenit matur prin experiență, găsise că era și rușinos, și\nprimejdios ca altcineva să știe cât venit are el și cum îl fura bătrânul. În\ncurând avea să fie major și avea să scape de toate mizeriile astea. Cu astfel\nde venit putea să trăiască în străinătate, oriunde, consacrându-se științei\nnumai pentru glorie. Când revăzu pe moș Costache întins pe spate,\nrespirând greu, uită de toată dușmănia. Otilia avea un aer atât de rătăcit,\npărea atât de străină în acea casă, încât fu cuprins de milă. Nu. Providența\navusese grijă de el și-i dădu-se un tată bun și mijloace de existență pe care\nnu le meritase. Bătrânul îi risipise venitul, dar nu se atinsese de capitalul lui.\nTrebuia prin urmare să fie calm, chibzuit, acum în aceste împrejurări grele,\nspre a putea să dea tot sprijinul Otiliei. Fata era mândră, și cu un cuvânt\ngreșit putea s-o jignească.\nBătrânul luă cutia cu mâna stângă. Dreapta nu putea s-o ridice decât cu\ngreutate, și atunci cei din odaie observară că o ușoară paralizie îi ținea acest\nbraț. Chiar și un colț al gurii avea mușchiulatura puțin ruptă, căzută în jos,",
  "trăgând puțin și o pleoapă. Cu mâna tremurătoare, moș Costache căută\norbește în cutie, găsi o monedă de cinci lei, o lăsă repede din mână și scoase\no băncuță pe care o întinse.\n— Ce vrei să fac cu băncuță ta? Se răsti Aglae. Trebuie parale pentru\ndoctorii, pentru domnul doctor.\nStănică se repezi lângă bolnav.\n— Lasă, moș Costache, că iau cât trebuie. Uite atât, ajunge pentru\ngheață și pungă (și scoase câteva piese de cinci lei).\nUite, Vasiliad, îți dau zece lei, că doar ești doctor de casă, nu vrei să\njupoi lumea (Stănică mai scoase încă patru piese, dând numai două\ndoctorului).\nBolnavul, văzând că cutia se ușurează, gemu și începu s-o tragă,\nizbutind s-o vâre sub plapumă. Stănică scoase zece bani și-i întinse Marinei,\ncăreia îi spusese mai încet:\n— Du-te la farmacistul din Rahova, îl știi dumneata, și spune-i că l-a\nrugat domnul Rațiu să-i împrumute, ai auzit? Să-i împrumute o pungă\npentru gheață. Și uite zece bani să iei gheață.\nÎncetul cu încetul toți se așezară pe ce găsiră, ca niște musafiri, uitând\naproape de tot de moș Costache. Stănică zise lui Vasiliad, care făcuse gestul\nsă plece:\n— Stai, mă, unde pleci, parcă te-așteaptă droaia de clienți. Stai aici, ca\nmedic al casei, să vezi cum îi merge bolnavului, doar nu suntem oricine. Te\nplătim (și mai încet), nu fi prost, Vasiliade, te punem la cont.\nMarina aduse gheața și o pungă, și în curând chelia bătrânului primi o\nscufie răsucită, căpătând o demnitate ridicolă.\n— Ți-e bine așa? Întrebă Aglae.\n— Bi-bine! Mormăi Costache.\n— Acum ce să mai facem? Întrebă Aglae.\n— Nimic, răspunse doctorul. Liniște și altceva nimic. Natura lucrează\nsingură.\nStănică pufni în râs.\n— Aveți și voi doctorii formule. Natura lucrează (în șoaptă) pentru\nmoștenitori.\nOtilia se simțea așa de rău de oboseală și zbucium, încât Felix o trase\nlângă fereastră și o strânse afectuos de braț.\n— Fii tare, Otilia, sunt prietenul, sunt fratele tău! Stănică, văzându-l,\nfăcu cu ochiul celorlalți, cu adânci înțelesuri.",
  "— În definitiv, mamă, zise Aurica, noi ce mai stăm aici? Trebuie să fie\nceasul trei, nimeni n-a mâncat. Moș Costache stă și singur, doar e aici\nOtilia, e Marina, domnul Felix.\nAglae luă o figură solemnă.\n— Aici e casa fratelui meu, și eu sunt unica lui soră. Nimic nu se mișcă\naici în casă și nimeni nu s-atinge de nimic. Trebuie să stăm aici să păzim, n-\no să lăsăm în casă un bolnav fără simțire, care nu vede, n-aude, cu străini în\ncasă.\n— Aud! Zise bătrânul așa de stins, încât nu-l înțeleseră toți.\n— Zice c-aude, mamă! Interpretă Olimpia.\n— E pezevenghi! Explică Stănică doctorului.\n— Mamă-soacră, toate bune, dar mie mi-e foame! Vrei să fac de veghe\nnemâncat? Adu ceva aici, la botul calului. Voi n-aveți nimic aici, nu gătiți?\nSe adresă Stănică Otiliei, care îl privi speriată, umilă.\nNemaiașteptând răspunsul, Stănică începu să caute prin dulap, trântind\nușile. Găsi, împinse în fund, sticle cu vin înfundate, prăfuite, o sticlă de\nlichior și un salam bine uscat, neînceput. Erau, probabil, daruri de-ale lui\nPascalopol. Toți, afară de Felix și Otilia, se așezară foarte bine dispuși în\njurul mesei, iar Olimpia se apucă să taie tacticos salamul.\n— Taie-l mai gros, protestă Stănică, să simți ce muști. Olimpia tăie o\nfelie groasă, pe care Stănică o și înhăță, mâncând-o fără pâine.\n— Ăsta e salam de Sibiu veritabil, salam fin, de unde naiba l-aveți,\nOtilio?\nFata dădu din umeri, iar Olimpia făcu observație lui Stănică:\n— Nu fi lacom, ce Dumnezeu, îl înghiți cu pieliță cu tot.\n— Un tirbușon, comandă Stănică, ca un client de restaurant. Marina,\nveselă, ca la o schimbare de stăpân, se repezi la bufet și scoase un tirbușon\ncu vârful puțin rupt.\n— Bine, moș Costache, mustră Stănică de la masă pe bolnav, ai\ndumneata așa vinuri în casă și nu ți-ai luat un tirbușon ca lumea?\nBolnavul trona pe spate stupid, sub căciula de cauciuc, care, fiind puțin\nspartă, lăsa să se scurgă pe fruntea, ochiul și un obraz al lui un fir de apă\ncare se prelingea apoi, făcând la rădăcina perilor stufoși de pe piept un\nsmârc. Dopul pocni și vinul începu să gâlgâie roșu, ca un sânge închegat, în\npaharul lui Stănică.\n— Ce umblați cu scârbe de-astea mici, strigă acesta, dați pahare de-ale\nmari de cristal, să simt gustul vinului! Iiih, ce aromă, ăsta e Bordeaux",
  "veritabil, Bordeaux din cel mai fin. De unde-l aveți, Otilio?\nFără să mai aștepte răspunsul, Stănică turnă în pahare la toți. Convivii\nridicară întâi paharul în sus, cu gândul de a ciocni, apoi o oarecare rușine îi\nreținu, și băură în tăcere. Olimpia făcuse un morman de felii de salam, și\ncomesenii luau acum pe tăcute și mâncau. Vasiliad înghițea ca un lup,\naplecat asupra farfuriei.\nAglae, zărind pe Otilia și pe Felix, deveni caritabilă.\n— Tu, Otilio, nu mănânci? Și dumneata, domnule Felix? Doar n-o să\nstați nemâncați?! Ce-o fi o fi, acum, să fim tari.\nStănică se sculă, galant, de pe scaun și merse să dea brațul fetei.\n— Otilio, scumpo, fă-mi plăcerea, tu nu vezi ce e pe noi? Ce, tu crezi că\nnoi nu știm ce e durerea? Parcă pe noi nu ne doare că moș Costache a mu…\nVreau să zic e bolnav? Da' lasă, bun e Dumnezeu, s-o alege într-un fel. Vino\nla masă, întremează-te!\nOtilia făcu cu mâna un gest de apărare atât de sălbatic, încât avocatul\nrenunță la rolul de conducător al fetei și îndemnă pe Felix, nu fără ironie:\n— Spune-i dumneata, domnule, fă-o să-nțeleagă, știu că v-aveți bine!\nOtilia plecă sus în odaia ei, iar Felix mai rămase, nefiind încă hotărât\nasupra atitudinii pe care trebuia s-o ia, fiindcă era încredințat că se cădea să\napere pe moș Costache, cât trăiește, cu toate păcatele lui, și asta în vederea\nOtiliei. Stănică îi întinse, galeș, un pahar de vin și-i zise, cu aerul unei ființe\nirezistibile:\n— Domnule Felix, te rog eu, pentru mine!\nFelix luă paharul, gustă puțin din vin și, văzându-i culoarea de sânge, fu\nstrăbătut deodată de un gând: în cazuri de acestea de congestie se lasă\nsânge. Își spuse părerea către Vasiliad, și acesta, puțin încurcat, recunoscu:\n— Da, într-adevăr, am fi putut să-i lăsăm puțin sânge, dar n-am lanțetă\npentru flebotomie. Dacă vreți, trimitem servitoarea s-aducă.\n— Fugi, domnule, de-acolo, se dezgustă Stănică, cu sângele. Tocmai\nacum la masă! Fleacuri! Asta poți s-o faci mai târziu, încolo, nu i-au pus\ngheață la cap? El n-are sânge, și vrei să-i mai iei! Asta-i dureros, domnule,\nlăsați omul în pace. Auzi, moș Costache, vrei să-ți lase sânge, să te doară?\n— Daa! Răspunse limpede și văietător bătrânul.\n— Ei, asta-i, rezistă Stănică, lasă că știm noi mai bine ce-ți trebuie. Mai\ntârziu, încolo.\nApoi Stănică deveni nemulțumit de mâncare:",
  "— Frate, la așa vin, n-ajunge uscătura asta. Aș mânca ceva picant, ceva\nextraordinar, ce zici, mamă-soacră, mirosea a varză la dumneata azi.\n— Păi, am făcut niște sarmale cu varză nouă, acrită!\n— Bravo, ura, să vie! Strigă nebunește Stănică; aducând-și însă aminte\nde bolnav, coborî glasul: Oare credeți că-l supără gălăgia?\nDoctorul dădu din umeri. Aurica scoase farfurii și tacâmuri din bufet și\nașeză masa, liniștită, ca pentru un festin. Aglae dădu instrucțiuni Marinei să\nceară mâncările de dincolo. Felix, scârbit, plecă și el sus, în căutarea Otiliei.\nLa jumătatea scării se răzgândi, ieși în stradă și plecă înspre Sfinții\nApostoli, unde știa că este o cofetărie. Voia să cumpere ciocolată pentru\nOtilia. Comesenii începură să mănânce cu poftă, clipocind furculițele.\nOdaia se umpluse de miros de varză acră și de bâzâitul conversației\nmărunte, care se părea că tulbură pe bolnav, deoarece se mișca înspre\nperete.\n— Oare lui moșu, întrebă Aurica, cu gura plină, nu-i dăm nimic de\nmâncare?\n— Nimic deocamdată, dimpotrivă, ar trebui… (doctorul lăsă fraza în\ngol).\n— Mâncarea prea multă strică, demonstră Stănică, bineînțeles, de la o\nanumită vârstă. Eu îmi mai dau zece ani de viață normală, și pe urmă, adio,\nmâncare, adio, femei! Abstinență totală. Călugării cum trăiesc?\n— Domnule doctor, întrebă Aglae, am făcut injecții cu iod toată vara, ce\nzici, merge să fac și iarna?\n— Nu sunt de părere, iarna iodul dă accidente, iodisme! Satisfăcută,\nAglae se întoarse cu gura spre farfuria ei.\nBolnavul, iritat de zgomot și de mirosul de mâncări, gemu. Aglae\nîntoarse capul și, cu gura plină, zise:\n— Ce ai, Costache? Te doare ceva? Aurico, du-te tu și-i îndreaptă punga\nde gheață.\nAurica se duse lângă bătrân, care o privi fix, cu ochi dușmănoși și\naproape limpezi, fără să spună totuși nimic. Cu mâna liberă cercetă pe sub\npernă și-și trase cheile mai aproape. După ce se asigură de prezența lor,\nîntrebă încet:\n— Fe-Felix uunde-i? Fe-Felix!\n— Nu știu, moș Costache, a plecat!\n— Lasă-l pe Felix acum, interveni Aglae, ce-ai cu el? Tu stai liniștit,\nacolo, ca un bolnav, să nu-ți cadă gheața de la cap.",
  "În timpul acesta, Felix venea aproape gonind cu pachetul de ciocolată,\nmeditând pe drum ce trebuia să facă. Starea bătrânului i se părea gravă, și\nsituația în casă foarte tulbure. Întrucât îl privea, mai avea câteva săptămâni\npână la majorat și ar fi răbdat până atunci. Dar Otilia era dușmănită de\nAglae și putea, în cazul morții bătrânului, să fie oricând izgonită. Îi lăsase\nbătrânul ceva prin testament sau nu făcuse nici un testament? Și dacă făcuse\ntestamentul, Stănică și cu toată liota ar fi putut să-l caute și să-l fure. Avea\nceva bani în buzunar, s-ar fi prezentat la tribunal într-un caz fatal, luând\ninformații asupra consiliului de familie care-l tutela și pe care nu-l aflase\nniciodată și apoi s-ar fi pus la dispoziția Otiliei. Care era însă modul de a\nface pe Otilia să primească asemenea ocrotire, fără să se supere? Găsi pe\nOtilia ghemuită pe sofaua ei, mușcând nervos din vârful unei batiste de\ndantelă. Felix desfăcu pachetul de ciocolată, rupse o bucată și-o întinse\nfetei, care o luă în tăcere și-ncepu s-o ronțăie. Mici lacrimi i se rostogoleau\npe obraz. Neștiind cum să înceapă vorba, Felix întrebă:\n— Otilia, ce gândești tu acum, de ce plângi și nu spui nimic?\n— Papa moare!\n— Poate că nu, cred că e în afară de vreun pericol imediat.\n— Toți cei care s-au strâns în jurul lui n-au nici un interes să-l scape, nu-\ni dau nici un ajutor.\n— Și eu am impresia asta, îți mărturisesc. Din păcate, sunt prea novice\nîn medicină, ca să am curajul să iau o inițiativă. Cunoștințele mele sunt\nteoretice. Am putea să chemăm un doctor mare.\n— N-au să-l lase să vină.\n— E posibil. M-aș duce să chem pe Weissmann. E mai mult un\nautodidact și un empirist decât un student, fiindcă abia e în anul întâi, dar\nare o practică de adevărat intern. El ar vedea, fără să-l bănuiască Stănică, și\npe urmă am consulta amândoi un doctor.\nOtilia aprobă din cap, cu puțină încredere.\n— Otilia, zise Felix, tu nu pui nici un temei în mine. Ai spus că mă\niubești și că ai fi gata să te căsătorești cu mine, când ai fi sigură că nu-mi\nstrici viitorul. Poate n-ar fi mo-mentul să-ți spun acum asta, dar în ce chip\nsă-ți arăt devo-tamentul meu fără să te jignesc? Vreau să-ți fiu un logod-nic,\niar dacă vrei, numai un frate. Am văzut întâmplător că am un venit de zece\nmii de lei pe an. Aproape n-aș mai avea nevoie să muncesc, dacă n-aș fi\nambițios. Viitorul nu mi-l strici în nici un caz, fiindcă alături de tine aș",
  "munci și mai viguros. Vreau să ai încredere în mine, să nu te mai simți așa\nde singură.\n— Am încredere în tine, zise Otilia, dar mi-e milă de pa-pa. Cu el am\ntrăit de mică în această casă, și mă-ngrozește ideea că toate astea au să se\nsfărâme.\n— Nici eu, Otilia, nu am pe nimeni, cum vezi; de aceea aș fi vrut să fim\namândoi alături.\n— Felix, zise Otilia, reluându-și vechea ei ținută hotărâtă, țin la tine și aș\ndori ca toate dorințele tale să se realizeze. Acum nu am puterea să-ți spun\nnimic în privința asta. Ești bun la suflet și vrei să mă aperi, însă tu însuți ai\nnevoie de un ocrotitor. Afacerile tale pot fi încurcate, bietul papa e un om\ncam întortocheat și tăcut. Vrei să te trezești cu cine știe ce greutăți?\n— Îți mărturisesc, zise Felix, că am zărit la moș Costache niște socoteli,\ndin care urmează că cheltuiesc cam o mie de lei pe lună și construiesc o\ncasă cu cărămizile din curte.\n— Dragă Felix, sunt sincer rușinată de chestiunea asta. Te-am prevenit\ncă papa e un om ciudat, cu unele cusururi. Și eu am suferit multe și sunt, din\ncauza asta, cum mă vezi, plină de capricii, dar pe papa îl iubeam. Mă iubea\nîn felul lui, cum te iubea și pe tine. Papa a furat averea mamei și ciupește\ndin a ta, și ne iubește cum știe el. Tanti Aglae nu mi-a luat nimic, dar mă\nurăște. Și tu ai nevoie de un ocrotitor. Stănică e șiret, se vâră în toate, și aici\ne nevoie, pentru tine, numai pentru tine, de un om cu prestigiu, cu legături.\nNu te supăra, îți jur că e în interesul tău, nu face nici o interpretare, du-te pe\nfuriș la Pascalopol și spune-i să vină aici ca din întâmplare; te rog.\n— Mă duc! Zise decis Felix.\nOtilia îl sărută. Felix își luă pălăria, se dădu încetișor pe scară și ieși în\nstradă prin curtea casei Aglaei, care era pustie. Pe drum trebui să\nrecunoască cum că Otilia avea dreptate. Numai prin Pascalopol putea da lui\nmoș Costache o mână de ajutor. Pretențiile lui de a ocroti pe fată erau\ncopilăroase, dar și tiranice, fiindcă încercau să înlănțuie prin obligație. Pe\nPascalopol îl întâlni pe scară, tocmai când acesta pleca. Moșierul rămase\nconsternat de știre și invită pe Felix înăuntru.\n— E rău? Își păstrează cunoștința? Vorbește?\n— E conștient și spune puține cuvinte. Mi s-a părut mai mult că se\nferește de ceilalți.\n— Bietul Costache! Zise Pascalopol plimbându-se încoace și-ncolo.\nTrebuie să chemăm un doctor, dar să facem așa, să nu bage de seamă Aglae",
  "că ne amestecăm intenționat în treburile ei. Domnule Felix, ești un tânăr\ninteligent, în pra-gul majoratului, știu că ții la Otilia, în privința căreia ți-am\narătat sincer atitudinea mea, te rog să-mi ajuți să te ajut. Dumneata însuți, în\ncazul când s-ar prăpădi bietul Costa-che prea curând, ai nevoie de asistență.\nVoi pune avocatul meu, fiindcă de altfel îți cunosc situația. Probabil că Cos-\ntache a făcut puțin abuz cu veniturile dumitale, dar în ce privește\nadministrarea lor te asigur că ți-a apărat bine interesele. Costache era puțin\ncam avar, însă, în fond, om de treabă. De Otilia mi-e teamă. Dumneata o\ncunoști: e o fată mândră, independentă. Ea primea oarecare daruri ca de la\nun prieten vechi al casei, dar mi-ar fi greu s-o umi-lesc, impunându-i-le\nacum. Pot eu, om în vârstă, să-i insi-nuez că aș lua-o în căsătorie? Acum,\ncând Otilia ar fi sin-gură, ar fi o dureroasă, o penibilă constrângere.\nDumneata ca tânăr ai fi față de ea în altă situație, firește…\n— Însă și eu, spuse Felix, cu capul în jos, împărtășesc părerea dumitale,\ncă acum orice atenție ar fi o abuzare de situația ei.\n— Atunci? Bineînțeles, sper ca bietul Costache să scape. Poate că chiar\ns-a gândit să-i aranjeze viitorul. Să ne gândim întâi la un doctor. Stai să văd.\nMoșierul merse la telefon, ceru pe doctorul Stratulat, care răspunse, îi\nexpuse cazul (se vedea din convorbire că e un prieten intim al lui\nPascalopol) și-l întrebă dacă putea să vie să-l ia cu trăsura pe la orele șase.\n— Așa? Perfect. Atunci viu! Încheie moșierul, agățând la loc receptorul.\n— Iubite domnule Felix, dumneata te duci înainte și te prefaci că nu te-\nai întâlnit cu mine, afirmând însă că tocmai eram azi așteptat de Costache.\nEu mă fac că vin cu docto-rul Stratulat întâmplător, și, dacă vedem că e\nposibil, îl du-cem pe Costache la un sanatoriu, ca să fim siguri că e bine\nîngrijit și să scăpăm pe biata Otilia de atâta zbucium.\nFelix plecă, cu gândul de a se îndrepta repede spre casă, spre a nu lăsa\npe Otilia singură. Își aduse aminte de Weiss-mann și simți că spiritul lui\nsăritor i-ar face bine. Știa că se mutase și șade acum prin jurul străzii\nLabirint. Găsind adresa însemnată, se urcă într-o trăsură și în curând se găsi\nîn stradela cu pricina, în care nu se aflau decât ma-ghernițe cu aspect de\nprăvălii, nemaifolosite, și o singură curte mare ca de han vechi cu o casă în\nchip de potcoavă, cu etaj. Părea un hotel sau o casă de raport, și era de o\nmurdărie înspăimântătoare. În mijlocul curții ședeau îngră-mădite mormane\nde gunoaie. Câini și copii alergau printre ele. Câte un geamlâc cu ochiuri\nsparte înconjura fiecare rând, susținut pe stâlpi putrezi și unsuroși. După\noarecare dibuire, Felix urcă niște scări de lemn murdare și se trezi în",
  "geamlâcul de sus în care se juca, alergând cu mult zgo-mot, o droaie de\ncopii jerpeliți. Podișca răsună grozav la pași, și coridorul mirosea\npătrunzător a excremente. Felix ar fi voit să plece, spre a nu fi prins de\nWeissmann, atât de umilitoare i se părea situația, însă câteva capete ieșiră la\no ușă. O femeie tânără despletită înainta de-a binelea, arătân-du-și\npicioarele goale. Un evreu bărbos, mai mult bătrân, îi strigă:\n— Intră înapoi, Fany, de ce ieși dacă tu n-ai pantofi? Ce să-ți fac eu dacă\nn-ai pantofi? Ce să caute domnul? Întrebă apoi bătrânul pe Felix, în vreme\nce numeroase capete apă-rură de jur împrejur la ușile și ferestrele din\ngeamlâc.\n— Căutăm un domn student Weissmann…\n— Ha, ha, Weissmann, este, este Weissmann, stă acolo în capăt, cu\nmătușă, pot s-o chem, că el acum e dus. Dar are să vină, sigur că are să\nvină.\nVesel că nu-l găsise, Felix protestă:\n— Nu e nevoie!\n— Dar nici cum vă cheamă nu vreți să spuneți? Când are să vină, eu am\nsă-l anunț, sigur că am să-l anunț! Nu pot eu să fac așa un serviciu la un\nvecin?\n— Spuneți-i că a venit colegul Felix și-l cheamă urgent acasă.\n— S-a făcut, zise bătrânul, conducându-l pe tânăr jos. Poate aveți nevoie\nsă cumpărați ceva, poate mobilă, poate haine, ciorapi buni, plăci de\ngramofon? Știu eu niște ocazii. Orice putem să vă procurăm.\nFelix făcu un semn de negație cu capul. Bătrânul, întris-tat, coborî\nglasul:\n— Știu eu ce cauți dumneata! Avem niște domnișoare minunate, niște\nprințese, le-au murit părinții, săracele.\nTânărul iuți pașii. Bătrânul, pierzând orice speranță, îi strigă din mijlocul\ncurții:\n— Știi câți stăm noi aci? Aici sunt două sute de chiriași, așa să am eu\nbine, și numai un singur closet.\nÎnfricoșat, Felix se urcă în trăsura care-l aștepta, și făcu semn cu mâna\nbirjarului să mâne. Se dădu jos în strada Rahovei și o luă apoi pedestru și\niute spre casă. În curtea care i se păru a avea un aer cimitiros, dezolat răsuna\necoul convorbirii din sufrageria cu ferestrele deschise. Felix îi găsi pe toți în\njurul mesei, jucând cărți și vorbind ca și când nimic nu s-ar fi întâmplat,\nînvăluiți în perdele mari de fum. Moș Costache, pe canapea, începuse să",
  "tușească, dar pă-rea limpezit la față, normal. Așezată pe un scaun, alături,\nOtilia îi îndrepta aci punga cu gheață, aci plapuma, între-bându-l în șoaptă\ndacă se simte mai bine.\n— Na, afurisită carte, exclamă Stănică, trântind o figură oarecare, e tot\nce am. Așa mi se-ntâmplă când joc cu Olim-pia. Nevasta e piază-rea.\nVasiliad, foarte atent, mușcând cu dinții dintr-un țigaret de os, ședea\nînfundat în evantaiul lui de cărți și arunca hoțește numai privirile la ceilalți.\n— Lucrezi muțește, hoțomanule, îl mustră Stănică, ami-cal, ești vulpe\nbătrână, las' că te știu eu. Câștigi mereu, de un ceas. Ai luat banii lui moș\nCostache degeaba, și acum ne cureți și pe noi.\n— Stănică, nu vorbi atât, și joacă, dacă joci. Aruncă colo cartea, vorbi\nAglae.\n— Uite-o, dă-o la naiba, partida asta am pierdut-o. Ba-rem de aș trage\nvreun folos de unde știu eu. Acum toți sun-tem la ordinele mamei-soacre, ea\ne cloșca cu pui. Nici nu mai joc.\nAurica se văietă:\n— Vai, dar de ce nu mai jucăm, ce vrei să facem? Ne plictisim să tot\npăzim atâta.\nStănică schiță cu buzele mai mult decât pronunță:\n— Îți păzești zestrea ta, fetițo. Mama-soacră ne umple de bani, dacă…\nMă-nțelegi.\nAglae îi făcu semn cu mâna să fie prudent, în vreme ce Stănică strâmba\ndin nas, cu înțelesul „nu contează”.\nOlimpia, tăcută, gravă, mestecă cărțile, apoi le puse în fața doctorului\nVasiliad, spre tăiere. Jocul reîncepu și con-vorbirea continuă. Felix, distrat,\nn-o putea urmări, dar au-zea, rând pe rând, fragmente din frazele fiecăruia,\ndistingân-du-le după timbru, căci jucătorii erau ascunși, ca zeii, în norii de\nfum.\nAglae: Am început să am junghiuri reumatice, ceea ce n-aveam mai\nînainte. Eu cred că toate astea sunt din supă-rare, nimic nu îmbătrânește mai\nmult ca supărarea. Iau iod, dar nu văd nici un folos, cu toată reclama. Îmi\nspunea o damă să mă duc la băi, la Pucioasa. Odată și odată, când oi scăpa\nde necazurile astea, tot am să mă duc.\nStănică: Parc-aș mânca ceva bun, ceva rar. Îmi vine un miros cunoscut\nîn nări, de la bufetul ăsta, și nu știu ce.\nAurica: Dacă n-ai noroc, e degeaba. Poți să fii frumoasă, poți să ai\nzestre, poți să ieși în lume, și bărbații nu se uită la tine. Pentru asta trebuie",
  "să te naști. Mai sper și eu câtăva vreme și, pe urmă, adio. Nu mai sunt nici\nbărbați cavaleri, ca înainte, azi te invită, ies cu tine în lume și apoi se fac că\nnu te știu.\nStănică: Am păzit odată un unchi trei zile și trei nopți în șir, până am\npicat toți jos de oboseală, și bolnavul nu mai murea. Când ne-am scult, a\npatra zi, l-am găsit rece.\nTiti: Am să-l copiez în format mai mic și să-l tratez numai în creion\nnumărul 1.\nVasiliad: Am clienți care mă scoală noaptea din somn degeaba, ca să mă\nduc să constat decesul. „Nu puteai să aștepți până dimineața?” zic eu.\n„Faceți-i o injecție, domnule doctor, poate se deșteaptă din leșin!”, „E mort,\ncocoană, n-auzi?” Uite așa pățesc.\nOlimpia: Bărbații nu pot să stea două zile fără femei și fără băutură.\nSunt blânzi numai o lună înainte și o lună după nuntă, și pe urmă cad iar în\npatimile lor. Și dacă ar fi ceva de capul femeilor după care umblă! Dar le\naleg pe cele mai decăzute, pe cele mai strâmbe. Georgeta, de exemplu, ce-ai\nvăzut tu la ea, Stănică, de-o ridici în slava cerului?\nAglae: Copilul să asculte de mama lui, fiindcă nimeni mai mult decât\nmama lui nu-i dorește binele. Dragoste! Fleacuri! Pe vremea noastră nu mai\nera asta. După nuntă vine și dragostea.\nStănică: Socru-meu a fost blând, pot să zic inofensiv, dar sunt unii care\nfac urât de tot. Am cunoscut un magistrat, pe care l-a apucat într-o noapte.\nDomnule, făcea ca la menajerie, cânta ca păsările, dădea din aripi să zboare\nși ciugulea de pe jos. Îi intrase în cap că e privighetoare.\nVasiliad: Azi doctorul trebuie să se dea și el după client, dacă vrea să\ntrăiască. Clientul a auzit de cutare doctorie, a auzit de tratament cu injecții\nși alte comedii și, dacă nu-i dai, zice că nu te pricepi. Reclama produselor\nfarmaceutice ne omoară.\nStănică: Dacă familia mea nu s-ar fi prăsit atâta, vă spun pe onoarea\nmea, azi aș fi milionar, și Olimpia ar sta numai la Nisa. Am unchi și mătuși\nfoarte bogate, cât păr în cap. Însă toți au copii și nepoți, încât, până să-mi\nvie rândul, mai bine mă lipsesc. Să ai noroc în viață, vorba Aurichii, asta e\ntot. Unul se zbate de mic, învață, își umple plămânul de oftică, și altuia îi\npică moștenirea de-a gata.\nAglae: În familia noastră, toți au fost strângători și au ținut la neamuri.\nNumai Costache nu știu cui a semănat că a fost tăcut, secret cu rudele, de nu\nștie nimeni cum stau lucrurile lui.",
  "Aurica: Frumusețea nu e totul, sunt femei urâte care plac bărbaților, e și\nluxul, însă pentru asta trebuie să ai bani.\nTiti: Nu mai joc, m-am plictisit, mă duc mai bine să mă legăn.\nAglae: Olimpia, și tu, Aurica, să fiți cu ochii în patru, să nu ia cineva\nvreo hârtie, vreun lucru, nici un cap de ață, aici eu răspund, ca unica rudă\nmai de aproape.\nVasiliad: Toate îngrijirile, în caz de astea, de apoplexii, de tromboze, le\ngăsesc inutile. Mai devreme sau mai târziu, bolnavul tot moare. E numai o\nsupărare pentru familie, afară de cazul când bolnavul mai poate fi utilizat\npentru testare.\nOlimpia: Eu cred, mamă, c-ar trebui să-l întrebi dacă a făcut vreun\ntestament și unde l-a pus, nu să-l căutăm, ca niște nebuni, în urmă.\nToată această hârâială fragmentată, Felix o auzi fără atenție voită,\nprivind la Otilia și la bolnav. Ultimele vorbe ale Olimpiei îl izbiră prin\nbrutalitatea lor, mai ales că fizionomia lui moș Costache părea a trăda\nînțelegerea convorbirii. Auzi răspunsul Aglaei:\n— Taci și tu din gură, frate, că te aude. Astea o să le vedem noi mai\ntârziu.\nSe înserase de-a binelea când se auziră tropote de cai și rostogolirea\nroților unei trăsuri.\n— Parcă vine cineva, observă Stănică, cu trăsura nu poate fi decât\nPascalopol!\nOtilia tresări, iar Felix, spre a înlătura bănuielile, minți, conform\nînvoielii:\n— Probabil, fiindcă azi îmi spuse mie că are să vie. Nici nu știe că moș\nCostache e bolnav.\nPascalopol, care lăsase în trăsură, intenționat, pe doctorul Stratulat, se\narătă în chenarul ușii, de unde, văzând pe Aglae și lume, zise înclinându-se:\n— Bună seara, sărut mâinile, cocoană Aglae. Costache e aici? Era vorba\nsă meargă cu mine în oraș.\nAglae deschise gura să vorbească, când, deodată, bătrânul strigă\nplângăreț: „Aaaici!” și făcu gestul de a se da jos din pat. Când însă puse\npiciorul pe dușumea, simți greutate și se lăsă iarăși pe spate, cu o\nstrâmbătură.\n— Dar ce-i? Ce s-a întâmplat? Se prefăcu Pascalopol, cu o vizibilă silă\nde a se vedea nevoit să joace comedie.",
  "— I-a venit rău, informă Stănică, bătrânețe, ce vrei, congestie!\nPascalopol sărută mâna Otiliei, care-l privea cu o mare încredere și,\nliniștind-o pe aceasta din ochi, zise:\n— Tocmai mă plimbam cu doctorul Stratulat, pe care-l cunoaște\nCostache, era vorba să ne întâlnim pentru niște chestiuni! Ce întâmplare!\nÎngăduiți oare să-l aduc înăuntru?\n— L-a văzut domnul doctor Vasiliad! Observă, moale și ostil, Olimpia.\n— În nici un caz nu strică un consult mai larg. Stratulat e profesor\nuniversitar. Sper că nu vă jenează, se înclină moșierul, cu excesivă politețe,\nspre doctor.\nPascalopol se duse să aducă pe Stratulat, în vreme ce Aglae făcea semn\nla ceilalți să strângă cărțile de joc. Figura severă, dominatoare a doctorului\nintimidă pe foștii jucători, așa încât toți rămaseră în picioare, fără a mai face\nnici o aluzie răutăcioasă. Doctorul aruncă o ocheadă bolnavului și una spre\nodaie și zise:\n— Este aici o atmosferă imposibilă pentru un bolnav. Aci doarme de\nobicei?\n— Nu, are dormitor. A vrut el să fie adus în sufragerie.\n— Ei bine, să fie dus în odaia lui. Am să-l consult acolo. Bătrânul, care\nauzise vorbele doctorului, făcu iar sforțări să se dea jos din pat, provocând\nun zornăit. Felix și cu Stănică, apucându-l de spate și de picioare, ca pe un\ncopil mic, îl luară pe sus, și atunci se văzu că bătrânul, cu nădragi de stambă\nși cu pătură pe umeri ca o mantie regală, ținea strâns la subsuoară cutia de\ntinichea cu bani, iar în mâini, ca un clopoțel, inelul cu chei. Stratulat râse,\nfără să vrea, sub mustăți. Doctorul și Pascalopol merseră, după câteva\nminute, înspre odaia bolnavului, urmați de toți ceilalți, însă Strătulat, foarte\ngrav, le aduse la cunoștință că pentru o consultație așa de gravă are nevoie\nde liniște desăvârșită. Stănică însuși, care, fiind înăuntru, se prefăcu că n-\naude, fu izgonit, iar Pascalopol rămase și el afară, pentru a nu da loc la\nbănuieli. Stratulat îl chemă însă peste puțin timp înăuntru, ca spre a-i cere\ninformații.\nSituația era aceasta. Bătrânul avusese un atac de congestie cerebrală,\nfoarte ușor, și puțina jenă a brațului și piciorului, care indica ruperea unui\nmic vas de sânge, avea să dispară de la sine, dacă bolnavul ar fi avut liniște.\nFirește, un alt atac nu era exclus, cum totuși bătrânul era așa de solid, cu\ntoată aparența lui de slăbiciune, el putea fi evitat, deocamdată. Doctorul știa",
  "că Costache se bâlbâie, deci nu dăduse nici o importanță acestui fapt, numai\nnu înțelegea ce voia să spună bătrânul cu atâta iritație.\n— Vezi dumneata ce vrea! Invitase el pe Pascalopol.\n— Ce e, Costache, spune-mi mie, fără să faci sforțări, îl întrebă acesta cu\ncompătimire.\nBătrânul, cu o tremurătură de furie a întregii fețe, aproape comică, zise\nplângător:\n— Pu-pungași… Mă-mă-mă pândesc să să mă fure… Să mă\nmoștenească pân-pân-n-am murit… Să-i dai afa-afară pe toți, pe toți, să nu\nvăd de-decât pe fe-fe-tița mea și pe Felix, vreau să-i dau fe-fetiței mele ce-i\nal ei, am să-ți dau du-dumitale…\nDu-dumneata ești pri-prietenul meu credincios… Nu vreau să știu de\nsoră și de nepoți, afa-afară din ca-casa mea!\n— Costache, pentru Dumnezeu, nu te agita așa. Ai încredere în mine.\nAvem să facem totul cum e mai nimerit, acum să stai liniștit, să te faci bine.\nVorbim mâine.\nStratulat fu de părere că aici Costache nu avea condițiile unei bune\nîngrijiri și-l sfătui să meargă la un sanatoriu. Bătrânul privi speriat la\nPascalopol și protestă că n-are bani pentru sanatoriu, că nu poate părăsi\ncasa. Ironia blândă a moșierului îl făcu să tacă și probabil că, după anume\nsocoteli, ar fi consimțit. Doctorul se izbi însă, când ieși afară, de opunerea\ndârză a Aglaei, care pretindea că fratele ei trebuia să stea acolo, sub\nprivegherea ei, iar nu printre străini. Stănică, dimpotrivă, în gândul lui\nblestema îndârjirea soacră-sei, fiindcă își făcuse repede planul ca în lipsa de\nacasă a bătrânului să scotocească cu de-amănuntul toate odăile. În sfârșit,\nStratulat ridică din umeri, recomandă liniște în camera bolnavului și unele\nrevulsive, și plecă spre trăsură. Pascalopol își luă ziua bună de la bătrân și\nde la Otilia, căreia îi strânse mâna cu afecțiune, profund, fără a scoate, din\nprudență, vreun cuvânt. Era tocmai să plece, când auzi glasul lui Costache.\nSe apropie de patul lui, și, bătrânul, după ce se încredință că nu-l auzeau\nceilalți, șopti în urechea moșierului:\n— Să-să vii mâine, să-i gonești pe toți, vreau să-să-ți dau zestrea fe-\nfetiței!\n— Ce zici? Întrebă Pascalopol pe Stratulat, când fură în trăsură.\n— Accident banal, bine suportat. Am impresia că a făcut o sforțare\noarecare, a stat în soare. Deocamdată, îl cred în afară de pericol, dar dacă\nare de aranjat ceva, să aranjeze acum. La un al doilea atac, poate muri subit.",
  "Aglae și cu ceata ei rămase, față de sentința lui Stratulat, cu un dispreț\nde loc acoperit, alimentat de altfel și de doctorul Vasiliad, care se simțise\njignit de neîncrederea cu care fusese primită de Pascalopol știința sa. Făcu\nteoria că, dimpotrivă, un bolnav bătrân, cu tabieturi, nu trebuie scos din\ncasa lui, care îi întreține sentimentul vieții. Spitalul demoralizează și ucide,\ndovadă că cei mai mulți preferă să moară în patul lor. Stănică fu numaidecât\ncucerit de teorie, cu toată ciuda lui dintâi.\n— Bravo, Vasiliade, nu te știam filosof! Ai cea mai perfectă dreptate. Tot\nun doctor de-ai noștri, cu experiență, se pricepe, săracul! Parcă profesorii\nuniversitari știu mai mult decât e în carte! Medicina e practică, nu teorie.\nÎn fond, Stănică se gândise că tot mai bine ar fi putut scotoci casa cu\nbătrânul acolo, fiindcă ar fi avut un pretext să vină mereu. De aceea, când\nOlimpia, de obicei somnoroasă, molatică, începu să caște și zise: „în\ndefinitiv, acum e mai bine, să ne ducem și noi la casa noastră, că mi-e\nsomn”, Stănică protestă vehement:\n— Ce? Să lăsăm bolnavul fără nici un ajutor, pe spinarea a doi copii?\nCap ai tu, Olimpio? Asta e boală dificilă, oricând poate să-i vie rău. Dacă se\ndă jos noaptea din pat și-și sparge capul cumva? Datoria noastră e să-l\npăzim, să-l ocrotim, fiindcă e unchiul nostru, iar pe Vasiliad îl invit să stea\nși el. E doctorul curant, ați priceput, și-l plătim.\n— Stau, stau! Consimți Vasiliad.\nAglae nu făcu nici o obiecție. Dimpotrivă, luă comanda casei, ajutându-\nse de Marina și de propria ei servitoare. Din nou masa fu așezată în\nsufragerie, masă la care Felix și Otilia fură invitați, dar fără multă insistență\ncând aceștia refuzară. Transformând canapelele în pat și distribuind prin\nodăi câteva saltele, toate camerele fură prefăcute în dormitoare. Stănică vru\nneapărat să doarmă în salonul cu scrinul, Aglae în sufragerie. Servitoarea\nAglaei fu consemnată să se culce la intrare, pe prag. Astfel, după terminarea\nmesei, care dură foarte mult, toată casa fu ocupată militărește de cele șapte\npersoane (Stănică, Olimpia, Aglae, Aurica, Titi, doctorul, servitoarea), încât\nnici o mișcare nu era cu putință fără trecerea prin odaia cuiva. Lămpile\nrămaseră aprinse micșorat, peste tot. Aproape toți adormiră însă curând așa\nde adânc, că toată casa se umplu de sforăituri. Numai Stănică umblă câtăva\nvreme prin curte, inspectând totul, trecu în revizie toate odăile, apoi se\nînchise în salon, încuind ușa cu cheia. Acolo merse de-a bușilea, să\nprivească pe sub mobile, suspectă orice fotoliu și canapeaua, apăsându-le cu\nmâna să vadă dacă fâșâie, întoarse tablourile pe dos, ciocăni scândurile,",
  "deschise chiar ușițele de la sobă și, negăsind nimic, începu să meșterească\nbroaștele sertarelor scrinului cu o sârmă îndoită, pe care și-o pregătise din\nvreme. Însă limbile broaștelor erau lungi și bine strânse în arcuri, și toată\nmeștereala lui Stănică fu zadarnică. Atunci Stănică, supărat, își scoase\nghetele din picioare și se întinse pe salteaua pusă jos, adormind aproape\nnumaidecât.\nFelix izbuti să încredințeze pe Otilia că e mai bine să se culce, deoarece\nera necesar să fie odihnită a doua zi, pentru a da lui moș Costache toată\nasistența posibilă. O făcu chiar să mănânce, în odaie la ea, ceva mai mult\ndecât batoane de ciocolată. El însuși făgăduia să doarmă îmbrăcat, spre a fi\ngata la orice eventualitate. Ieșind în curte, pe la orele unsprezece noaptea,\nFelix se izbi, piept în piept, cu Weissmann. Acesta venise târziu acasă,\naflase de invitația lui Felix și alergase fără să întrebe asupra motivului.\nLumina slabă de prin toate odăile îl mirase și se întreba dacă trebue să intre\nși pe unde să intre. Felix îi povesti repede întâmplarea, îi comunică\ndiagnosticul și recomandațiile lui Stratulat și-i mărturisi ciuda lui că ceilalți\nîși vedeau de treabă și nu executaseră nici o prescriere. Weissmann ceru doi\nlei, dispăru, se întoarse peste zece minute și propuse lui Felix să meargă sus.\nTrecură prin sufrageria în care Aglae sforăia țiuit, iar Olimpia grohăit, și se-\nndreptară spre dormitorul lui Costache. Atunci văzură că bătrânul izbutise\nsă se dea jos din pat și căuta să iasă din odaie, în vreme ce Marina, pusă să\npăzească, adormise, ca o vită, pe un scaun.\n— Unde vrei să mergi? Întrebă Weissmann. Asta nu e bine!\n— Vvreau să stau de vo-vorbă, zise supărat bătrânul, vreau să stau în\nsufragerie; ce-i aicea, dormitor public?\n— Lasă, că stai de vorbă cu noi, domnule, făcu Weissmann, vesel, eu de\nce-am venit? Și-l împinse blând pe moș Costache înspre pat, unde acesta\ncăzu cu zornăit, căci ținea mereu la subsuoară și în mână cutia cu bani și\ncheile.\n— Pune deoparte cutia asta, te rog eu! Insistă studentul.\nMoș Costache privi întrebător la Felix, apoi, ascultând, așeză cutia adânc\nsub pernă, iar cheile le legă la brâu.\n— Așa-mi place, când m-asculți! Zise Weissmann: eu am venit să-ți fac\nbine, să execut ordinele doctorului. Mâine, dacă ești cuminte, poți să mergi\nsă faci chef!\n— He, he! Râse moș Costache, amuzat, desfăcând știrbenia gurii.",
  "Cei doi studenți încununară din nou pe bătrân cu o pungă de gheață, și\nWeissmann, după ce-i trase ciorapii groși din picioare, îi puse sinapisme pe\ntălpi, ceea ce produse bolnavului gâdilituri și bună dispoziție. În genere,\nFelix fu izbit de exuberanța neașteptată a bătrânului, de pornirea lui de a\nvorbi.\n— În cazurile astea, explică Weissmann, încredințat că bătrânul nu\nînțelege, avem puțină euforie!\n— Injecție nu-mi faci? Întrebă deodată moș Costache pe Weissmann.\n— De ce să-ți fac injecție, dacă n-ai nevoie? Nici n-am seringă!\n— Dacă-ți trebuie seringă, zise bătrânul, închizând ochii, îți vând eu una\nieftin.\nȘi Weissmann și Felix râseră, și acesta din urmă fu în fundul sufletului\nmulțumit de manifestările de avariție ale bătrânului, fiindcă asta dovedea\nintegritatea facultăților mintale și era un semn că bătrânul se va restabili,\nspre bucuria Otiliei. Orice încercare de a convinge pe bătrân să se culce fu\nzadarnică, și moș Costache, așa de închis de obicei, avu gust de povestit și\nfăcu celor doi tineri, așezați pe scaune de o parte și de alta a patului cu mari\nsuluri de lemn, destăinuiri din tinerețea lui. Limba era parcă mai dezlegată\ndecât de obicei.\n— Și tata și moșu-meu, zicea el, au trăit mult. Moșu-meu a avut peste\nnouăzeci de ani când a murit și nici n-a murit de moarte bună. A mers într-o\ntoamnă, cam pe vremea asta, dar ceva mai târziu, la vânătoare spre Pitești,\nîn sus, călare și cu pușca la umăr. Călărea bine și se ținea drept, cu toate că\nera bătrân. Calul a simțit ceva lângă o pădure și s-a speriat, și cum moșul se\nrezemase cu mâna de un copac, înțelegi, calul a rupt-o la goană și moșu-\nmeu a alunecat jos, lovindu-se. Tata îl ia, îl răsucește, bătrânul nu mișca\ndeloc. A stat așa vreo jumătate de ceas, stropindu-l cu apă, și, văzând că nu\nsuflă, a crezut că e mort și a alergat călare spre sat să cheme oameni cu o\ncăruță să-l ia. Când au venit cu căruța să-l ia l-au găsit sănătos, stând pe un\npietroi și uitându-se cu ochiul în țeava puștii, cine știe ce i s-o fi părut.\nTropotul calului l-a speriat, a făcut o mișcare greșită se vede cu mâna și\nglontele, pac. Așa că a murit împușcat. Tata, Dumnezeu să-l ierte, mai trăia\nmult, deși avea șaptezeci și opt de ani, dacă nu se lăcomea. Dar îi plăcea\nșoriciul de porc, crud, numai puțin ras de peri. A tăiat odată un unchi\ndinspre mamă un porc, și tata a tot mâncat din șorici până i s-a pus nod în\ngât. Ai noștri au venit de peste Dunăre, așa spunea moșu-meu, ca să scape\nde prigoana turcilor. Au fost macedoneni bogați. Când au plecat și-au",
  "vândut toate oile și au făcut parale și și-au cumpărat mai mulți frați moșie\nmare pe lângă Giurgiu. D-aia le-a zis Giurgiuveanu. Însă moșu-meu trăia\nmai mult la oraș, și tata s-a desfăcut de moșie și și-a cumpărat case. Hei, am\navut multe case noi, când eram copil am văzut un dulap întreg cu chei mari,\nca de biserică, toate însemnate cu slovă chirilică, fiecare de pe unde era. Un\nfrate al lui moșu-meu, așa spuneau bătrânii, se făcuse haiduc și a cutreierat\nmunții, prădând tot de la călugări, pe care nu putea să-i sufere, apoi a trecut\nîn Transilvania și i s-a pierdut urma. Bine făcea, nu? Călugărul! Ce face\ncălugărul? Stă și mănâncă degeaba. Să-i dau eu banul muncit în sudori de\nmine? Dumnezeu mă vede el și așa, știe că n-am furat de la nimeni, și ce am\neste cu cinste. Să-să-să muncești, să strângi. A-a-a-asta-i toată filosofia.\nCasa noastră, eram mic când a făcut-o tata. A lucrat-o tot cu meșteri italieni\nși a împărțit un morman de straie, când a ajuns la căpriori. Hei, hei, și asta-i\ncasă trainică, bătrânească, cu var bun și cărămidă uscată, asta nu mai are\nmoarte, nu ca scoicile astea de-acum, pe care le numiți case. De ce-am\ncumpărat eu cărămidă veche? Ă-ăia e mai bună de zece ori decât asta nouă,\nam luat tot de la o casă, pe care am văzut-o eu când o clădea, pe când eram\ncopil. Acum cincizeci de ani ședeam pe aici ca-n pădure. Noaptea se\nclătinau pomii cu șuier, ca la țară. Casele erau rare și ieșeam pe aici, ceata\nde copii, trecând prin dosul cazărmilor, pe unde e acum 13 Septembrie, o\ntăiam pe sub deal, ocolind Cotrocenii, peste șoseaua Bolintini și ieșeam\npeste Dâmbovița la Ciurel, unde ne scăldam, și pe urmă o luam prin\nCrângași și ne întorceam, pe partea cealaltă a Dâmboviței, pe la Malmaison,\ntocmai pe seară. Ne jucăm tot în sus, pe Rahovei, prin Jarcaleți și prin\nTutunari, sau și mai jos, spre Veselie, unde erau tot vii, și furam toamna\nstruguri. În fundul curții am avut grajd pentru cai, că tata avea trăsură, dar\nnoi luam caii și mergeam călare, ocolind Bucureștii prin vii, până la Tei.\nAcuma, tinerii stau degeaba, nu știu să petreacă. Să vă spun ce-am făcut\nodată. Ne-am dus câțiva, călări, pe Podul Calicilor, strada Rahovei de acum,\nși ne-am ținut, până au ostenit caii, pe drumul Giurgiului, după o grecoaică,\no fată care mergea cu tat-su, negustor grec, în căruță cu coviltir. Grecul s-a\nplâns la întoarcere tatei, și de atunci nu mi-a mai dat cal. Mergeam apoi la\nbiserici cu ceata, când se dădeau artose, la Antim, la Sfinții Apostoli, La\nMihai-vodă, și chiar mai departe și, punându-ne în rând, goleam în câteva\nclipe tava și treceam la altă biserică, încât ne luaseră popii la ochi și puneau\ncâte un dascăl să ne pândească. Mai păcăleam și pe babe. Erau unele care\nîmpărțeau lumânări și noi ne îndesam, ghiontind pe alții, ca și când am fi",
  "fost străini unul de altul, iar după ce luam lumânările femeii ne așezam pe\ndouă rânduri, cu ele în mână aprinse, și mergeam cântând popește pe nas.\nTot așa mâncam colivele, însă trebuia să schimbăm mereu bisericile și să\npunem din vreme câte unul din noi să aflăm cine face pomeni. Hâi, și mi-a\nvenit un gust de pastramă! Pe atunci nu prea mâncam decât carne de vacă,\nori pasăre, ori capră în grăsimea lor. Mai mult seu decât untură, iar slănina\nde porc o mâncam afumată. În post făceam pilaf cu tahân și chiftele de icre.\nPrimăvara mergeam pe iarbă, la Bordei sau la Lacul Teilor. Ei, dar să vă\nspun despre nunta mea cu răposata nevastă-mea, cu cea dintâi, nu cu mama\nOtiliei. Când m-am însurat întâia oară, aveam numai douăzeci de ani, și\nCuzavodă nu fusese încă detronat. Puțin după aceea a venit Carol. Eu fata\nn-am văzut-o deloc, fiindcă pe atunci așa era obiceiul, ca părinții sa\nhotărască tot, fata, zestrea. Erau pregătite toate, masa, lumânări aprinse\n(uitai să spui că tata făcea și comerț de ceară), popa aștepta la altar, când ne-\nam trezit în poartă cu o cupea, și, după ea, o căruță acoperită, din care au\nînceput slugile să descarce boccele, foteluri și alt calabalâc. Asta era\nzestrea. Fata a adus-o soacră-mea de mână, și era numai de treisprezece ani,\nși de mică ce era, nici nu știa bine ce înseamnă măritișul. Noaptea întâi a\nînceput să plângă că nu vrea să doarmă singură, fără mă-sa, și a trebuit să\nrămână soacră-mea. Pe urmă, am luat-o cu binișorul și s-a deprins, dar sărea\nîntr-un picior și voia să se joace, nebănuind, he, he, ce urmăresc eu. Când\nera însărcinată, că am avut cu ea un copil, care n-a trăit, se juca cu păpușile.\nNici n-a trăit mult săraca, la douăzeci și unu de ani a murit, numai după opt\nani de căsnicie, și pe urmă am stat văduv aproape douăzeci de ani, până am\nluat-o pe mama Otiliei, care era și ea tot tânără, de vreo douăzeci de ani, și\nOtilia de un an, fiindcă am luat-o văduvă, îi murise bărbatul după un an de\nviețuit împreună. Nu știu cum s-a făcut că n-am avut noroc nici cu a doua\nnevastă, cu care am trăit, să zic, cinci ani. Când unui om i-e dat să trăiască,\ntrăiește în ciuda doctorilor, ce-mi umblați mie cu do-doctorii. Otilia\nseamănă cu mamă-sa. Tot așa era, mândră, ținea la casă, dar să nu te fi\namestecat în treburile ei. Și cânta bine la pian, clavirul de la ea a rămas. Și\ncum îți spun, așa se făceau nunțile pe atunci. Dar doctorii, și atunci ca și\nacum, nu știau nimic. Numai doi au fost oameni și jumătate, doctorul\nObedenaru și Drash. Obedenaru venea ori în cupea, ori călare și era\nînmănu-șat și cu țilindru pe cap. Drash însă făcea minuni, de-l pomenesc\ntoți. Să vezi cum a vindecat pe unul care credea că-i intrase un sticlete în\ncap și-i cânta mereu în ureche. I-a spus azi, i-a spus mâine că n-are nimic în",
  "cap, omul nu, zicea că are și doctorul nu știe, până ce Drash, făcându-se că-l\nascultă mai bine, i-a zis: „Mi se pare mie că ai dreptate, parcă-l aud și eu!\nSă vii mâine, să ți-l scot”. A doua zi, neamțul a făcut rost de un sticlete de la\nprinzătorii cu clei, și, ținându-l ascuns în mână, l-a vârât pe închipuit într-o\nodaie goală, i-a dat un pumn zdravăn în ureche și a lăsat să scape, pe furiș,\nsticletele din mână. „Ai văzut cum a zburat? Acum ești sănătos.” Și\nînchipuitul a crezut. He, he, he, he! Mâine-poimâine, când m-oi scula din\npat, m-apuc eu să zidesc casă, cum nu s-a mai văzut în București, cu\ncărămidă sănătoasă și grinzi uscate, numai să găsesc salahori ieftini.\nBătrânul pălăvrăgi așa până târziu după miezul nopții, când cântau\ncocoșii de revărsatul zorilor, apoi obosi și adormi în sfârșit cu punga de\ngheață aplecată, ca un fes, peste un ochi. Weissmann plecă, iar Felix stătu\ntreaz până la ziuă ca să cruțe pe Otilia. A doua zi moș Costache păru absolut\nnormal, dar simțea oboseală și amorțeală într-un picior când călca. Stănică\nîl găsi stând foarte grav pe un vas de noapte, cu cutia de tinichea sub un braț\nși cu cheile într-altă mână. Atmosfera era infectă, patul tot era presărat cu\nglomotoace de muștar ud. În sufragerie se ținu un mic consiliu de război, în\ncare Olimpia și Aurica fură de părere că, de vreme ce bătrânul este mult mai\nbine, măcar pentru puțină vreme să se ducă fiecare acasă. Aglae se\nîmpotrivi, admițând doar o scurtă retragere din partea fiecăruia. Ea însăși se\nduse acasă să se schimbe și fu înapoi după o jumătate de ceas, când trimise\npe rând pe Titi, pe Aurica și pe Olimpia. Casa era ocupată militărește.\nSituația era din ce în ce mai supărătoare, și Felix întrevăzu cu spaimă\nviitorul Otiliei, dacă lucrurile ar fi continuat tot astfel. Certându-se\nbătrânului bani pentru cheltuiala casei, acesta refuză sub cuvânt că el nu\nmănâncă și se mulțumește cu puțin lapte „dacă rămâne de la alții”. Felix\ndădu el bani Marinei, îndemnând-o să nu spună nimic despre asta Otiliei,\nfiindcă era sigur că atunci fata nu s-ar mai fi atins de nimic. Aglae, pe de o\nparte, cerceta cu de-amănuntul fiecare odaie, intrând până și-n camera\nOtiliei și a lui Felix, Stănică, pe de alta, scotocea peste tot și ciocănea, în\ncăutare de trape misterioase, păzindu-se chiar de Olimpia, fiindcă, atunci\ncând aceasta intră după el în salon, se răsti:\n— Ce te ții, frate, după mine, am și eu nevoie de liniște, după atâta\nzbucium, să-mi adun ideile.\nCum aceasta închidea ușa la loc, o chemă în șoaptă, se uită puțin prin\nodaie și scoase din perete o miniatură cu ramă de fildeș, pe care o ochise de\nmult, și o vârî în sânul Olimpiei:",
  "— Ascunde-o bine, să nu te vadă soacră-mea, ăsta e un lucru de artă,\ntrebuie păstrat în familie!\nPascalopol veni la prânz și-i găsi pe toți inamicii strânși la masă în\nsufragerie, chiar și pe Vasiliad, care plecase și apoi se întoarse, ca orice bun\nmedic curant. Întrebând pe bătrân ce voia să-i spună, sau să-i dea, acesta îi\ncomunică, fără șoptire de data asta, că nu poate să facă nimic acum, că i-au\npus stăpânire pe casă, dar că are să se scoale el să facă rânduială. Peste\ncâteva zile însă avea să-i „spună” ceva foarte important pentru fe-fetița lui.\nA treia zi, când ocupanții casei se sculară, găsiră pe moș Costache îmbrăcat,\nplimbându-se prin curte, cu mâinile la spate și inspectându-și cărămizile.\nPrivea atât de urât la toți și avea înfățișarea atât de normală, încât toți își\ndădură seama că e caraghios să-l mai țină sub regimul arestării. Titi, Aurica,\nOlimpia plecară, Aglae mai aruncă o întrebare:\n— Cum te simți tu, Costache, să stau aici să-ți ajut? Trebuie să te\nîngrijești, Marina asta nu se pricepe la nimic.\nMoș Costache răspunse posac:\n— N-am nevoie de nimic, las', că are cine sa vadă de casă! Stănică,\ndezamăgit, simulă entuziasmul:\n— Bravo, moș Costache, ura, să îngropi toți doctorii, care nu știu nimic.\nDoctorii mi-au omorât pe îngerașul meu! Dumneata și bolnav! A fost acolo\no oboseală, un pic de insolație. Aș da tot să am eu sănătatea dumitale!\nÎn ziua următoare, moș Costache goni pe toți din casă rugând chiar pe\nFelix și pe Otilia să plece până seara. Otilia se duse veselă, cu sentimentul\ncă bătrânul se făcuse bine, însoți până la un loc pe Felix, apoi se despărți și\nFelix avu încredințarea că fata merge la Pascalopol. Bătrânul închise ușile și\nferestrele, trase perdelele și, întocmai ca în rândul trecut, se auziră\nbocănituri de ciocan în sufragerie. Stănică nu mai pândea la geam, fiindcă\nera chiar în casă. Intrase în odaia lui Felix, puțin după plecarea acestora și,\nînainte de a se închide ușile, se coborâse în ciorapi pe scară și privise în\nsufragerie pe gaura cheii, unde nu văzuse mare lucru, dar putuse sa facă\nunele deducțiuni după natura zgomotelor. Apoi, găsind ușa de din dos\nînchisă, fiindcă bătrânul uitase s-o descuie, se urcă din nou în odaia lui\nFelix și se culcă de-a binelea în patul lui. Tânărului îi spusese că venise de\nvreun ceas, să-l mai întrebe de una, de alta, și adormise. Felix nu aminti de\nasta bătrânului, nevăzând nimic suspect și, chiar dacă bătrânul ar fi aflat,\ncrezând că a deschis ușa înainte, n-ar fi bănuit nimic. Stănică fu discret de\ndata asta, și Olimpiei, care acum își luase cartier în casa părintească, până la",
  "noi dispoziții, nu-i pomeni absolut nimic de întâmplare. Moș Costache\nședea acum numai în sufragerie, a cărei canapea o decretase pat, îmbrăcat și\nînvelit cu o pătură, cu cheseaua de tutun lângă el, cu cheile și cu tinicheaua\nde bani. Încuiase ușile de la toate odăile și, când avea nevoie de ceva,\ntrimitea numai pe Otilia și pe Felix, în care avea încredere. Cu Aglae se\nîmpăcase, dar o privea pieziș când aceasta, de câteva ori pe zi, pretextând\nsolicitudinea, venea în casă și dădea ordine. Ceilalți veneau și ei, din când\nîn când, trimiși de Aglae. Stănică, însoțit adesea de Vasiliad, era nelipsit și\nse afla prin preajmă chiar când s-ar fi părut că nu este. Otilia îl găsi într-o zi\nîn bucătărie, bând cafea. Zicea că numai Marina e în stare să respecte aroma\ncafelei; a soacră-sei era infectă. Pascalopol, din tact, venea mai rar și\nconvenise cu moș Costache să-l cheme atunci când are nevoie de serviciile\nlui. Nu voia să deștepte bănuieli în Aglae că ar urmări ceva, și de aceea\nafecta oarecare răceală ceremonioasă față de Otilia, a cărei liniște mai tristă,\nce e drept, dar încrezătoare, îi dovedea lui Felix că se-ntâlnea cu Pascalopol.\nÎn cele din urmă, Otilia însăși, văzându-l pe Felix adumbrit, mărturisi:\n— Felix, am observat că mă suspectezi! Nu ești cuminte deloc. Eu sunt\ntristă de papa și foarte greu m-aș obișnui cu ideea de a-l pierde. Oricât de\nindependentă aș fi, ca fată, simt nevoia unei ocrotiri. Nu mă pricep în nimic,\npapa nu mi-a dat nici o experiență. Tu, tu ești altceva. De devotamentul tău\nnu mă îndoiesc o clipă. Dar tu însuți ești fără experiență, amândoi avem\nnevoie de un prieten mai în vârstă, cum e Pascalopol. El n-are nici un folos\ndin toate astea, ba își face și vorbe, însă are autoritate, și chiar tantei Aglae\nîi e rușine de el. Tu nu știi cum sunt ăștia (Otilia făcu un semn spre casa\nAglaei), și de ce m-am speriat eu. Pentru mine este indiferent, mă duc să\ndau lecții de pian, poate mă iei tu (Felix făcu un gest de consimțire exaltată,\nîn vreme ce Otilia continua grav, fără a da importanță propoziției), dar mi-e\nmilă de papa. Dacă papa ar fi bolnav, să nu se mai poată mișca din pat, știi\nde ce sunt în stare? Să-i ia toate lucrurile din casă și să-l lase pe scândura\ngoală. Tu singur, cu ochii tăi, ai văzut cum s-au așezat la masă, fără să le\npese de noi. Le era rușine deocamdată, fiindcă nu știau cum au să iasă\nlucrurile, dar ne dădeau afară și pe mine și pe tine. Tu trebuie să ai răbdare,\nsă ți se dea conturile. Cu mama lor așa au făcut. A fost bolnavă multă\nvreme, paralitică, și, văzând că nu mai moare, i-au scos toate mobilele din\ncasă și au lăsat-o singură. Papa a mai avut o soră, mai mică, care a rămas\nvăduvă și s-a îmbolnăvit de hemiplegie, se vede că asta e în familie.\nNeavând nici o avere, a fost internată în spital, unde a murit aproape de",
  "foame. Doctorii au aflat că avea frate și soră bogați și au silit-o să le ceară\najutor. Ba i-au plătit trăsura și au venit până la Aglae, în curtea căreia a fost\ndată jos. Aglae a văzut, însă a țipat la toți să se ascundă în casă și n-a ieșit,\ncu toate vaietele bolnavei. Birjarul, înduioșat, i-a blestemat pe toți și a dus-o\nînapoi la spital. Ca să nu se mai întâmple să le vină pe cap, au ticluit o\nscrisoare, ca din partea unor cunoscuți care au aflat de escapada bolnavei de\nla vecini, dar comunicau că nu mai trăiește nici o rudă de aproape și că ei,\nca să-și facă pomană, au să-i trimită, din când în când, câte un pachet de\nalimente. Și știi ce făceau? Duceau pachetul la nu știu cine, la Chitila, acela\nîl da unui cheferist, cheferistul îl dădea unui birjar care avea pe cineva la\nspital, așa că niciodată n-au putut să afle la spital cine trimitea pachetul și\nde unde. Așa sunt ăștia, scumpul meu. Încât, dacă apelez la un prieten în\nvârstă, cu experiență, o fac în interesul lui papa și al tău, mai mult decât în\nal meu. Uite, acum te rog chiar să te duci la Pascalopol și să-l rogi să vină\ndupă-amiază, că l-a chemat papa, cum a fost vorba.\nPascalopol veni, și bătrânul puse pe Otilia și pe Felix să pândească întâi\nprin toată curtea și apoi să se ducă sus. Apoi, sugând un muc de țigară, moș\nCostache vorbi văietăreț:\n— Am strâns niște bani și nu știe nimeni, pentru Otilica, dacă eram\nsănătos îi făceam o căsuță colea, poate tot i-o fac. Dar ce-i al ei e pus\ndeoparte.\n— Așa? Bravo, știam eu că ești om de ispravă! Dar cum îi lași? Știi, tu\nai să trăiești încă multă vreme, doar mi-a spus Stratulat că n-ai nimic, însă\nvezi, de la o vârstă oarecare, omul își pune lucrurile în ordine, iată, eu am\nfăcut de mult testamentul.\n— Nu vreau testament, se indignă bătrânul, n-am murit, să-mi fac\ntestament, ce trebuie să știe și alții ce-i dau eu fe-fetiței? Am pus trei sute de\nmii de lei la o parte din vânzarea caselor. Aglae o să aibă casa asta și ce-o\nmai fi, să nu spună că n-am grijă de nepoți. O s-o aibă târziu, încolo, când\noi muri și eu, dar Otilichii vreau să-i dau acum, să nu știe nimeni, decât eu\nși dumneata. Ți-i dau dumitale să-i pui la bancă, pe numele ei, în secret.\n— Bine, Costache, și așa e bine, chiar mai bine, fiindcă nu se mai face\ndiscuție!\n— Așa că, bătrânul trase un fum din țigară, fe-fetița are zestrea ei.\n— Foarte frumos! Și când ai de gând să-i dai la bancă? Bătrânul făcu un\nsemn speriat lui Pascalopol să tacă, îl trimise cu gestul la fereastră, să\nprivească în curte, ceea ce acela făcu însă cu obișnuita lui demnitate.",
  "— Vino-ncoace, șopti bătrânul.\nPascalopol se apropie de canapeaua pe care fusese aruncată o saltea.\nBătrânul apucă un colț al saltelei dinspre perete și-l rugă din ochi pe moșier\nsă tragă și el. Moșierul trase, răsturnând puțin pe moș Costache, care nu\nvoia să se dea jos de pe canapea cu îndărătnicia unei cloști, și descoperi un\npachet de jurnal legat cu sfori, îl trase afară și-l dădu bătrânului. Acesta îl\ndesfăcu mulțumit, umplându-și plapuma cu sfori de cârpe și cu jurnale, și\nscoase trei pachete de bancnote, legate și ele cu sfori:\n— Ăștia sunt! Murmură bătrânul, examinând atent cotoarele, cu teama\nde a nu se fi rupt ceva.\n— Foarte bine, Costache! Mă duc la banca mea, cu care lucrez, bancă\nsolidă, pun să deschidă un cont discret și-ți aduc mâine scrisoarea băncii,\nadresată Otiliei, ca să nu fie nici o încurcătură.\n— Nu-nu-nu! Nu a-acum! Protestă Costache, spre surprinderea\nmoșierului. Mai am să primesc niște bani și vreau să-i ducem odată, poate\nc-o să merg și eu. Nu e nici o grabă. Banii ăștia îi țin aici cu mine, să nu mă\nfure pungașii ăștia, tu singur știi unde sunt. Când oi vedea eu că nu mi-e\nbine, îți fac semn, și tu îi iei și faci ce ți-am spus eu.\n— Să fie cum zici tu, Costache, spuse, Pascalopol, deziluzionat, însă\ncum îți închipui tu că pot eu, oricât am fi de prieteni vechi, să vin să-ți iau\nbanii de sub saltea, dacă, Doamne ferește, ai fi bolnav? Când ți-a fost rău, a\nfost aici pază militară în regulă. Doar cumva să-mi dai o scrisoare că ai în\ndepozit de la mine atâția bani, ca să-i pot sustrage de la… De la\nsuccesiune… Și apoi și asta e suspect. Așa, eu nu intru deloc în combinație.\nDoar mă fac purtătorul sumei la bancă. E mai sigur, Costache dragă, e și\nmai onorabil, mai potrivit pentru delicatețea fetei. Cum o s-o conving eu să\nprimească de la mine o sumă de bani, când cu nimic nu pot s-o conving că\nsunt într-adevăr ai ei? Doar să-i spui și ei!\n— Nu-nu-nu! Fe-fetița să nu știe, să afle și ceilalți și să-i spună vorbe\ngrele!\n— Atunci?\nMoș Costache medită câtăva vreme, sugând din țigară, apoi păru\nconvins:\n— Am să ți-i dau, mai târziu, să-i mai număr o dată, să-mi fac bine\nsocotelile, dar ți-i dau mâine, poimâine, când mai treci pe aici. Îi știi unde\nsunt, aici sub saltea. Acum mă simt bine, sunt sănătos, poate găsesc\nsalahori, să fac și casă cum știu eu.",
  "Bătrânul își legă din nou hârtiile în jurnale și sfori și depuse pachetele\nsub saltea, cu ajutorul lui Pascalopol, care, după puțină vreme, nemaiavând\nnici un rost, dădu să plece. Când deschise ușa se izbi, piept în piept, cu\nStănică. Moș Costache izbucni:\n— Ce tot pândești dumneata pe la uși, n-am nevoie de spioni în casă la\nmine, fiecare să stea la casa lui, ce, poate crezi că am bani în casă?\nStănică făcu un gest jignit, privind cu înțeles spre Pascalopol:\n— Vezi cum ești dumneata, iubite unchiule, fiindcă pot să-ți spun, îmi\nești ca un adevărat unchi, am slăbiciunea asta. Adineauri picai, dar tocmai\nadineauri, să văd ce mai faci, doar oameni suntem, nu sălbatici. Însă vezi,\neu nu mă supăr, dimpotrivă. Vioiciunea dumitale e semn de sănătate. Jos\ndoctorii idioți! Dă-te jos din pat mai bine, să mergem la plimbare, să-ți pui\noasele-n mișcare, să bei un pahar de vin bun. Dar poate nu te înlesnești, n-ai\nbani în casă, se-ntâmplă, te-mprumut eu, cu toată sărăcia mea, îți fac eu\nrost, doar dumneata ești cel mai solvabil om de pe lume.\nLa aceste cuvinte, aprehensiunea zugrăvită pe fața bătrânului se șterse în\nbună parte.\n— Când mi-o trebui, o să-ți cer, se văietă el, că n-am bani în casă decât\nce-a fost în cutie, o să-ți cer eu, dacă n-oi putea să merg în oraș.\nÎn loc să răspundă, Stănică se-ntoarse spre Pascalopol și zise:\n— Domnule, ce toamnă superbă, altădată pe vremea asta ningea. Totul\nse schimbă, până și clima!\nDar moșierul făcu un semn de adio, cu bastonul, și ieși pe ușă.\nÎn trăsură, Pascalopol medită îndelung, cu bărbia rezemată în mânerul de\nargint al bastonului, care înfățișa capul unui ogar. Purtarea bătrânului era ca\nîntotdeauna generoasă, sentimentală, însă plină de întortochieri avarițioase,\nîn latura materială. Se putea foarte bine întâmpla ca Costache să moară\nînainte de a se fi decis să facă o situație fetei. El, Pascalopol, ținea la Otilia\npână la sacrificiu și se bucura de afecțiunea neanalizată, dar sigură, a ei. Ar\nfi vrut-o soție, ar fi vrut-o fiică sau ceva între aceste două ipostaze, care să-i\nasigure dreptul de a o păstra. Prin capul lui Pascalopol trecea chiar și\nextravaganta idee a unei căsătorii numai de formă, protectoare, cu toate\nlibertățile pentru Otilia. Ar fi putut cel puțin ieși la braț o dată pe săptămână\ncu o fată așa de grațioasă. Însă cum ar fi fost cu putință acum, în\nîmprejurarea că bătrânul ar fi murit, să se ocupe de Otilia, fără jenă din\npartea acesteia și fără bârfeală din partea altora? Dacă moș Costache nu-i\nlasă nimic fetei, el, Pascalopol, nu putea s-o ocrotească și s-o întrețină ca pe",
  "fiica lui, nu putea să-i facă nici măcar acele capricii pe care i le satisfăcuse\nîn calitate de vechi prieten al casei, fiindcă Otilia ar fi simțit caritatea și ar fi\nvoit să trăiască prin propriile mijloace. S-o ceară în căsătorie, ar fi fost un\nmijloc nedelicat. Poate că Otilia, exasperată, iubitoare de lux, ar fi primit, în\ncele din urmă, dar mereu cu sentimentul constrângerii. El, Pascalopol, nu și-\nar fi putut da seama atunci dacă Otilia îl iubea cu adevărat, sau numai\naccepta asistența lui acoperită. Numai liberă, având o zestre a ei, prietenia\nsau iubirea fetei era mângâietoare. Atunci o putea chema oricând în casa lui,\nca și în vizită, deoarece ea n-ar mai fi avut bănuiala constrângerii prin\ncaritate. Costache vrea cu tot dinadinsul să-i dea bani Otiliei: trei sute de\nmii e o sumă considerabilă. Chiar și o sută de mii de lei ar fi de ajuns pentru\nea, fiindcă doar avea să se mărite. O sută de mii de lei cu cinci la sută\ndobândă face un venit anual de cinci mii de franci, suficient pentru o fată ca\nOtilia, care poate da și lecții de pian. Dar dacă bătrânul amână mereu și\nmoare într-o noapte, și vine Aglae și-i găsește banii? „Ce om, ce om,\nCostache ăsta!” Pascalopol se duse de-a dreptul acasă, își puse halatul\nchinezesc, ceru o sticlă de Vichy, pe care-l îndulci cu puțin sirop, se plimbă\nprin casă, cântă puțin din flaut, cu întreruperi, menuetul din D dur-\nDivertimento de Mozart, apoi trecu la registrele lui, le consultă bine, iar se\nplimbă, cu mâinile la spate, lovind palmele una într-alta, în prada celor mai\nadânci preocupări, umplu din nou un pahar de Vichy și trecu hotărât la\nbirou, în fața mașinii de scris, la care începu să bată următoarea scrisoare:\n„București, 9 octombrie 1910\nOnor. Banca „AGRARA”\nLoco.\nVă rog, în chip absolut confidențial, să deschideți un cont la Banca d-v.\nPentru domnișoara Otilia Mărculescu, virând în creditul acestui cont, prin\ndebitul contului meu, lei 100.000, depozit căruia îi veți acorda, sper, același\nprocent de 5%, ca și depozitului meu. Îmi rezerv dreptul de a vă comunica\ndata când veți putea plăti dobânzi sau acorda retrageri de capital posesoarei\nfondului, pe care nu o veți aviza până atunci. Originea creditului rămâne\nstrict secretă. Voi avea onoarea de a vă da unele lămuriri personal.\nCu deosebită stimă, Leonida Pascalopol”\nLeonida trase hârtia din mașină și o iscăli cu mâna, o puse în plic, scrise\nadresa, apoi puse plicul deoparte. Luă apoi o altă foaie de hârtie, o vârî în\nmașină și scrise: „București, 9 octombrie 1910\nOnor. Banca „AGRARA”",
  "Loco.\nVa autorizez prin aceasta, la data când dispozițiunea vă va fi comunicată\nde mine personal sau de legatarul meu, să avizați pe d-ra Otilia Mărculescu\nde existența la Banca dv. a creditului de 100.000 lei și să-i plătiți procente\nsau chiar să-i înapoiați depozitul care îi aparține în deplină proprietate, ca\nfiind făcut din sume numai încredințate mie, care însă îi aparțin de drept.\nCu deosebită stimă, Leonida Pascalopol”\nPascalopol făcu alt plic, sună feciorul, îi dădu întâia scrisoare s-o ducă la\nbancă și-i ordonă să cheme pentru a doua zi pe avocat. Apoi își luă flautul,\nse așeză turcește pe sofa, sub candelă, și cântă cu mai multă râvnă Menuetul\nlui Mozart.\nO zi, două după aceasta, moșierul trecea din nou pe la bătrân și-l ruga s-\no lase pe Otilia să se plimbe cu el la șosea, ca s-o distreze puțin, după atâta\nîngrijorare. Mai mult în glumă, Pascalopol întrebă pe moș Costache:\n— Hei, când mă chemi să-mi dai zestrea Otiliei?\n— Te chem, te chem, zise Costache, cu ochii în jos, răsucind țigări.\n— Măi, Costache, glumi Pascalopol, ție ți-e frică să scoți banii din\nmână. Tu n-ai auzit că oamenii care-și fac coșciugul din viață sau mormânt\nde veci nu mor curând? Scapă-te de o grijă, trăiește și tu ca un tânăr!\n— Dau, dau, bombăni bătrânul, ce-i al ei e pus deoparte!\n— Asta așa e, zise Pascalopol, gândindu-se la contul de la bancă.\nCostache zâmbi satisfăcut, crezând că e vorba de pachetul de sub saltea.\nÎn trăsură, moșierul luă o mână a Otiliei între mâinile sale și-i vorbi așa,\nsemiglumeț, semiserios:\n— Am să-ți fac o comunicare, cu totul confidențială, cu condițiunea să-\nmi făgăduiești că nu vei spune nimic nimănui. Costache e un om de ispravă,\ncum m-așteptam, și a făgăduit să-ți pună la o bancă, prin intermediul meu, o\nsumă de bani mai mult decât bunicică. De case n-ai nevoie, de surpături de\ncelea. În chipul acesta nu te cerți cu cocoana Aglae și nimeni nu face nici o\nopoziție, neștiind de existența banilor. Mi-a făgăduit, îți zic, dar știi cât e de\ngreoi Costache, deși are inimă bună. Totuși am smuls un acont bun, încă o\ndată te rog să nu-i spui nimic lui, nici nimănui, altfel strici totul, am căpătat\nde la el o sută de mii de lei, cu însărcinarea de a-i pune la o bancă pe\nnumele dumitale. Nu te vei folosi de ei, deocamdată, fiindcă dacă vede\nlumea că ai bani, intră numaidecât la bănuieli și-i bate capul lui Costache să\nnu-ți mai dea nimic. Dar îi vei folosi exact în momentul când îți va lipsi\nsprijinul altora. Ești deci o fată independentă, cu zestre deloc neglijabilă. Ce",
  "nu poți cumpăra cu o sută de mii de lei? O moșie strașnică. Acum pot să-ți\nfac curte ca orice pretendent, adăugă Pascalopol, galant, sărutându-i mâna și\npe o parte și pe alta. Acum ești o partidă bună. Dacă nu mă vrei ca\npretendent, rămân bunul prieten al dumitale de totdeauna cu care nu te\nsfiești să faci escapade. Poți fi pupila mea, putem să ne aventurăm în lume,\ncum am mai făcut. Nu mi-ai datora nimic, fiindcă ai avea atâția bani câți\ntrebuiesc pentru întreținerea grațioasei dumitale persoane. Ești mulțumită?\n— Bietul papa, zise Otilia, înduioșată, știam eu că el e un om bun! Nu-\nmi trebuie nici un ban, dar îmi pare bine că se gândește la mine. Deseară am\nsă-i cânt la pian!\nAcasă, Felix ședea cu capul în palme, la masă, în fața caietului, în care\nscrisese, preocupat ca și Pascalopol de problema Otiliei, următoarele\nrânduri: „Am jignit-o pe Otilia, vorbindu-i mereu de protecție și de bani. Nu\ntrebuie să fiu așa de orgolios de averea mea, pe care n-am meritat-o, și să\nscot ochii lumii cu ea. Trebuie să mă port modest, discret, spre a nu scoate\nîn evidență situația critică a Otiliei. Trebuie să-i spun adevărul, că am\nnevoie de prezența ei.”",
  "XIX\n— Nu știu ce-am să mă fac cu Costache ăsta, zicea Aglae la masă, unde\nerau adunați toți ai ei, inclusiv Stănică, niciodată n-am fost supărată ca\nacum. Moare, Doamne ferește, mâine-poimâine, căci la altceva nu te poți\naștepta când un om a căzut o dată lovit de dambla, și eu nu știu deloc cum\nstau lucrurile lui. El a vândut localul lui Iorgu, ce-a făcut cu banii? Unde-i\nține? Dacă i-a pus la vreo bancă, cine-o știe? Ori îi ține în casă și-i fură\ncineva, în zăpăceală. Pe Marina nu pun eu temei, e în stare să și fure, am\nmai prins-o eu. Te făceai tare și mare, domnule, zise Aglae către Stănică, că\nafli toate, și văd că n-ai făcut nici o ispravă.\n— Recunosc, spuse Stănică, modest ca niciodată, n-am putut să aflu\nnimic.\n— Pe urmă, aș vrea să știu și eu, a făcut vreun testament, n-a făcut?! De\nunde să-l iau eu testamentul, dacă el nu spune nimic? Dacă nu-l găsesc sau\ni-l fură cineva?\n— Atunci dumneata, mamă-soacră, zise Stănică, fiind unică\nmoștenitoare de drept, iei tot, vreau să zic tot ce se vede.\n— Lasă-mă în pace, se răsti Aglae, ca și când Stănică era vinovat de\nlipsa testamentului, iau casa, că nu-mi închipui c-o să aibă neobrăzarea s-o\nlase pe mâini străine, dar banii, bănișorii pe care i-a cules el vânzând\nbunătate de acareturi, cine-i ia?\n— Îi ia Otilica! Declară Stănică, imperturbabil și cu diminutiv\nintenționat.\n— Ba te rog să lași gluma, e în joc viitorul, viitorul copiilor și al\nOlimpiei dumitale. Dacă ai fi mai conștient, n-ai face haz.\n— Eu nu sunt conștient? Observă cu umor Stănică. Îmi pare rău! Eu\npăzesc zi și noapte, dar nu pot să fac imposibilul în definitiv, am și eu\npuțină jenă, sunt uman, ce vrei, nu pot să mă duc să-i vorbesc bătrânului de\ntestament și de moștenire. E ca și cum l-aș întreba cum vrea să-i fie\ncoșciugul.\nAglae nu se lăsă de loc impresionată de parada umanitară a lui Stănică și\ndădu noi ordine:\n— Să nu slăbiți din ochi nici o clipă casa de dincolo. Unul să stea tot\nprin curte pe lângă gard, că doar e cald ca și vara, și altul să se ducă din\ncând în când pe dincolo, să întrebe pe Costache cum îi mai este, dacă vrea\nceva. Să băgați de seamă să nu ia nimeni nimic din casă, să nu iasă nici c-un",
  "pachețel. Să mă chemați pe mine numaidecât. Bine ar fi să-l trageți de limbă\npe Costache, dar fin, dacă a făcut sau nu testament.\nTiti, incapabil de subtilități, se mulțumi să se plimbe prin curtea vecină,\nfăcându-se că ia schițe sau să privească pe pereții din odăi ca să copieze în\nacuarelă un tablou ori o fotografie. Bătrânul nu-i dădu însă voie să stea\ndecât lângă el în sufragerie, trimițându-l cu Felix să aleagă și să se\nînapoieze. Într-o zi, plictisit, îl puse să-i povestească ce-a văzut la\ncinematograf, unde el nu fusese niciodată. Titi, narator din plăcere, începu:\n— Întâi arată un puț cu roată, pe urmă vine o fată cu o găleată mare,\napoi apar doi bătrâni, un moș și o babă care vorbesc între ei, pe urmă arată\ncum trage fata găleata după ea, baba se răstește la ea și moșul o lovește cu\nun bici, apoi arată pe fată închisă într-o odaie goală, mâncând un codru de\npâine, apoi e noapte și fata deschide geamul.\n— Ce-i asta, ce înseamnă asta? Întrebă iritat moș Costache. Așa e la\ncinematograf?\n— Așa e! Răspunse naiv Titi.\n— Dacă e așa, e urât! Constată bătrânul și nu vru să mai asculte.\nBătrânul nu bănuia că Titi nu înțelegea afabulația filmelor și le confunda\ncu o succesiune de imagini, a căror sinteză nu era în stare s-o facă, fiindcă\nnu pricepea nici inscripțiile în franțuzește. Când filmul îi plăcea mai mult,\natunci Titi își procura un program cu desene sau fotografii de actori din\ncolecția Pathe-Freres și le copia în pastel sau în acuarelă.\nOlimpia nu știu să vorbească bătrânului decât de Aglae, Aurica și ceilalți\ncare „țin foarte mult, unchiule, la dumneata”, ceea ce nu provocă din partea\nlui moș Costache decât niște mormăituri incredule. Aurica îi vorbi de\ntragedia fetelor fără noroc și-i povesti întâmplarea unei fete „nici frumoasă,\nnici deșteaptă, căreia un unchi bogat i-a făcut zestre, înlesnindu-i măritișul.\nMoș Costache tuși violent și supse țigara, dar nu-și dădu nici o opinie\nasupra datoriei unchilor. Aglae înțelese că marea chestiune trebuia\ndezbătută direct între ea și bătrân, și într-o zi se așeză gravă ca un judecător\nîn fața lui și-i făcu această predică:\n— Costache, trebuie să-ți vorbesc ca soră, fiindcă văd că tu nu ești\nprevăzător. De acum încolo suntem în vârstă, și mult nu mai avem de\nașteptat. Este și viață și moarte. Ce speranță să mai am eu: ca mâine sapa și\nlopata (bătrânul se făcu palid). Omul cu cap își pune lucrurile în regulă, se\nmai îngrijește și de suflet. Doamne ferește, vine o moarte, ai văzut cum ai\ncăzut jos…",
  "— La-la-lasă-mă-n pace, lasă-mă-n pace, strigă sugrumat bătrânul către\nimposibila Aglae.\n— Ce să te las în pace, spun ce-i adevărat! Dacă mori, nu știe omul unde\nsă caute banii să-ți facă cele creștinești. Oamenii bătrâni mai merg pe la\nbiserică, se mai spovedesc, își pun bani de înmormântare deoparte, haine\ncurate…\n— La-la-lasă-mă-n pace, că n-am murit! Pleacă de aici, că n-am murit!\nStrigă, din nou livid, Costache.\n— Degeaba te superi, ca soră sunt datoare să-ți spun ce-i bine. Tu ai\navere, ai case, ai bani. Eu sunt soră și nu știu de loc de rosturile tale. Unde-s\nactele tale de proprietate, unde ai pus banii luați din vânzare, ce avere ai, ce\ndatorii, toate astea nu le știu. Poate și un străin să-ți ia tot, și eu ca soră nu\npot să zic nici pis, fiindcă n-am cunoștință de nimic. Gândește-te că ai\nnepoți, e Titi care trebuie întreținut până-și face un rost, iar Aurica\nnemăritată, Olimpia și ea stă ca vai de lume. Eu de unde să le dau, că știi ce\nam. Pensia lui cela, pe care nu vreau să-l numesc? Fleac. Datoria ta e să lași\ntot familiei tale, să-i dai numai acolo două-trei mii de lei și fetei ăleia, să\naibă și ea un ban până și-o găsi un rost, că doar e fată mare. Nu ești dator tu\nsă ai grijă de o fată care nu e a ta. Nici nu-mi trece prin gând că ai să faci\naltfel, însă pentru asta trebuie să faci o regulă, să-mi spui toate socotelile\ntale, să știu de unde să le iau, la un caz de nevoie. Nu trebuie să te sperie\nasta, fiindcă nu moare nimeni dacă pune ordine în afacerile lui. Dimpotrivă,\nam văzut oameni care s-au împărtășit, și-au făcut testamentul, și pe urmă au\ntrăit ani de zile. Ascultă, Costache, spune-mi mie, ai făcut vreun testament,\nceva, ori te-ai gândit să-l faci?\n— Treaba mea dacă l-am făcut sau nu, zise supărat moș Costache.\nÎncercările de felul acesta rămânând infructuoase, Aglae se mulțumi, din\nprudență, să amintească lui Costache că e foarte bine pentru un bătrân „să-și\nvadă de suflet din când în când”.\n— Vax, suflet! Zise Stănică, față de toți ai familiei, strânși în jurul\ncanapelei lui moș Costache în ziua de Sfântul Dumitru. Prostii, prejudecăți,\nca să se îndoape popa cu băncuțe. Fugiți de-aici. Azi suntem în secolul\nprogresului, al luminii, râde de astea și copilul din albie.\nAglae se închină, în semn de protest, iar Olimpia se arătă vădit\nscandalizată, fară să fie în stare să spună vreun argument. Moș Costache,\nmorfolind țigara în dinți, era atent și încruntat.",
  "— Ce e aia suflet, întrebă Stănică cu ironie victorioasă, spuneți-mi ce e\naia suflet? Sufletul e suflul, adică suflarea, respirația, anima, cum zic latinii;\nsufli? Ai suflet! Nu mai sufli? Te-am dus la gunoi. Cum adică, puiul de\ngăină pe care-l mâncași să n-aibă și el suflet, iar dumneata, mamă-soacră, să\nte duci în rai? Ori supraviețuim toți, de la râmă până la om, ori nu e nimic.\nDar vă spun eu, pe onoarea mea, că Dumnezeu are alte treburi decât să\npăzească sufletul dumitale. Să-ți spună amicul (Stănică arătă pe Felix) ce e\nomul. Pe mine, când eram student, m-a dus un prieten medicinist la morga\nunui spital. Ce să vezi dumneata? Într-un fel de magherniță cu geamuri mari\nerau vreo câteva mese de brad cu scândura subțire, puțin îndoită și cu o\ngaură la partea din mijloc, iar dedesubt o găleată. Un om cosea repede cu o\nundrea pieptul și pântecele unui mort. Mațele erau violete ca niște găitane\nbine împăturite, iar coastele erau date frumușel de o parte și de alta și aveau\nseu pe dedesubt. Pe urmă am văzut cu ochii mei cum îl aruncau în camion.\nUnul îl ținea de cap, altul de picioare, îl legăna puțin pentru ca să-i dea vânt\nși îl arunca deasupra, ca la abator. Asta e omul. Sufletul? Unde e sufletul? În\ncap? În piept? În picior? În ce e sufletul?\n— Mai las-o, Stănică, cu prostiile tale! Îl mustră Olimpia, făcând un\nsemn cu ochiul că asta face rău bătrânului.\nÎncăpățânat, Stănică izbucni cu flacără mai mare, ca un foc stropit cu\ngaz.\n— Să-ți spun eu unde te duci după moarte, c-am fost când dezgropa un\nmort să-l pună în loc de veci. Ia, niște oase acolo pline de pământ și părul,\ncă părul rezistă.\nMoș Costache, înspăimântat, își trecu mâna peste cap, dar, neîntâlnind\nnici un fir de păr, respiră ușurat, ca și când ar fi fost scăpat de moarte.\nStănică nu stătu mult pe poziția de esprit fort și trecu la extrema opusă,\ncând fu singur cu bătrânul. Era limpede că, inconștient, trădându-și\npreocupări lăuntrice, ori intenționat căuta să-i vorbească bătrânului numai\nde moarte.\n— Iubite moșule, are și religia rostul ei, că doar n-ar fi luptat pentru ea\natâția oameni superiori. Deunăzi am vorbit și eu așa, ca să-i fac sânge rău\nsoacră-mei, dar, în fond, să-ți spun drept: cred. Am văzut oameni de știință,\nsavanți, care merg la biserică. Așa să știi: religia și știința merg mână în\nmână, și amândouă descoperă cu mijloacele lor, credința și rațiunea, puterea\nlui Dumnezeu. De când a murit Relișor, am meditat adânc, mi-am scrutat\nsufletul și am zis: nația noastră s-a apărat cu credința de turci, de tătari și de",
  "toți dușmanii. Românul e creștin ortodox. Eu sunt român, deci mă rog lui\nDumnezeu. Și apoi știi ceva? Există forțe misterioase, domnule, pe care nu\nle poate pătrunde nici cel mai mare savant! Parcă ce suntem noi față de\natotputernicia lui Dumnezeu? Vax! Am văzut oameni cu piciorul în groapă\npe care-i condamnau toți doctorii mari și au scăpat cu slujbă bisericească.\nMă bat cu pumnul în piept că n-am făcut maslu pentru îngerașul meu. Ce\nvrei, domnule, cel mai mare intelectual, și e înfrânt de misterul universului\nși se întoarce la înțelepciunea poporului. În adâncul sufletului meu am fost\ntotdeauna creștin ortodox, dar de-aici încolo devin practicant: am să\npostesc, să țin tradiția, să dau exemplu eu ca intelectual, ca om luminat ce\nsunt, noilor generații. Asculți, unchiule? Îți comunic ceva confidențial. Mi-a\nspus un preot bătrân, om învățat, om sfânt, că nimic nu întărește sufletul\nmai mult decât confesiunea. Mister mare, dar așa e, și eu pot să-ți dau și\nrațiunea științifică. He, hei, Stănică e profund, degeaba încercați\ndumneavoastră să-l luați peste picior. Vrei să-ți spun rațiunea științifică?\nOrice om are conștiință morală, căci asta ne deosebește de animale, care ne\napasă, oricât am căuta să facem noi pe pezevenghii. Bunăoară, am avere și\nam lăsat pe altul să sufere, atunci conștiința mă muncește fără voia mea și-\nmi intoxică sângele. Dacă însă spun duhovnicului: preasfinte, am făcut pe\ncutare să sufere, sunt un păcătos, se descarcă conștiința, se purifică sângele,\npe legea mea! D-aia trăiesc babele atâta. Apoi mi-a mai spus părintele și\naltele, și în adevăr că are dreptate: omul strânge până la o vreme, dar apoi\nnu mai are nici un sens să adune. Ce-o să mai trăiești? Să zic cincisprezece-\ndouăzeci de ani („ca mâine te-ngrop”, gândi Stănică în sine). Copii n-ai,\npurcel n-ai, cățel n-ai! Aruncă, domnule, banii în dreapta și-n stânga,\npetrece, fă-ți poftele, căci și asta e creștinesc, fiindcă trăiește un negustor\nromân după dumneata și te binecuvântează. De altfel e și o lege economică:\nbogăția înseamnă circulație. Intră în circulație, domnule. Adică ce urmărești\ndumneata, hai? Ca după o viață de economii, ca după o existență\ncălugărească să vie soacră-mea să-ți ia tot și să petreacă cu averea\ndumitale? Evident, e sora dumitale, dar ea a avut partea ei, și dumneata ai\navut-o pe a dumitale. Fiecare a avut talantul lui, cum zice la Sfânta\nScriptură. Dumneata ai fost om muncitor, de ispravă, ai sporit talantul, deci\ne meritul dumitale. O să vie Titi să se răstoarne picior peste picior în\nfotoliurile dumitale și-o să mănânce cu femeile ce-ai strâns o viață întreagă\nprin muncă cinstită. Așa e viața.",
  "Bătrânul înțelegea foarte bine manevrele, și ale Aglaei, și ale lui Stănică\nși nu se lăsa intimidat sub raportul pecuniar.\nVeșnica amintire a morții însă începuse să-l înfricoșeze. O dată cu\nlimpezimea creierului, dispăruse euforia și se încuibase spaima. Nu se\ngândise niciodată la moarte, nu mersese la biserică, n-avusese nici o\nconvingere nici într-un fel, nici într-altul, deoarece sufletul tot îi fusese\nabsorbit în realitatea existenței. Moș Costache credea în adevărul\ncărămizilor din curte, al tutunului, al banilor din pachet și nu-și putea\nînchipui nici raiul fără aceste elemente. Frica lui era obscură, instinctivă și\nera însoțită mai ales de ipoteza halucinantă că s-ar putea să vină o clipă în\ncare toți să-l jupoaie, să-i ia totul, să-l scoată din casă, în vreme ce el vede și\nnu se poate mișca. Astfel se înfățișa moartea lui moș Costache: ca un furt\ntotal agravat cu paralizie integrală și eternă. O mai mare pedeapsă decât să\nvezi asta și să nu poți face nimic nu i se părea că poate fi. Noaptea visa că\nvrea să fugă, dar e ținut în loc de noroaie vâscoase sau de o stranie\nînțepenire a membrelor inferioare, ori visa că se ceartă cu Aglae și cu copiii\nei. Visa că hoți îi legau picioarele cu frânghie, că pica de sus cu capul în jos.\nMai des visa gândaci mulți, mari și negri. Când se culca după-amiază,\nvedea mereu un dric cu mulți cai trecând peste el.\nDeși la începutul lui noiembrie vremea se strică, și ploi mărunte,\nfumegoase întristară orașul, moș Costache, devenit tare din frică, își puse în\ngând să iasă din casă. Pentru asta avea nevoie de precauții mari, ca nimeni\nsă nu-i fure banii. Găsi într-un dulap un fel de pânză tare, cam ca aceea din\ncare se face foaia de cort și o dădu Otiliei să-i facă în săculeț bine cusut cu\nun cordon la gură. Tot Otiliei îi dădu însărcinarea de a-i face în spatele\npantalonilor un buzunar interior închis cu trei nasturi. Lucrul Otiliei era\nfoarte satisfăcător, însă spre mai multă siguranță bătrânul mai trase o\ncusătură cu sibiaș, străbătând chiar stofa. În pungă răsturnă mărunțișul de\nargint pe care-l ținea de obicei în casă, în cutia de tinichea, pentru nevoile\nzilnice, iar în buzunar îndesă pachetele cu hârtii. Ca nu cumva să se desfacă\nnasturii, prinse deschizătura de sus a buzunarului și cu două ace de\nsiguranță, iar peste mijloc se legă cu o curea lată (nu purta niciodată\nbretele). Așa ieși în oraș de mai multe ori moș Costache. Seara, însă, își\npunea săculețul sub pernă și pantalonii sub saltea. Văzând că bătrânul\npleacă de acasă, Stănică se hotărî să-l pândească, mai mult din curiozitate\ndecât din vreun interes, și avu norocul să prindă momentul când bătrânul\nieșea din casă. Deși erau orele cinci, afară era întuneric, și ceața udă",
  "împiedica vederea la distanțe mari. Învelit într-un palton gros și verzui de\nvechime, pășind mărunt, bătrânul mergea cu capul în jos, privind când la\ndreapta, când la stânga. O luă spre Sfinții Apostoli, apoi ieși la pod, stătu\npuțin la îndoială. („Te pomenești, ghiujul, își zise urmăritorul, că merge\ndupă aventuri erotice!”) O luă pe Calea Victoriei înspre Poștă. („Se duce la\no bancă, l-am prins”, gândi Stănică.) Apoi urcă pe bulevard în sus, trecu la\nstatuia lui Brătianu și se opri în fața unei case cu etaj, peste drum de\nMinisterul de Domenii și Agricultură, privind ceva pe zid. (, Ce dracu caută\năsta?\n— Se miră Stănică, te pomenești că are vreun avocat!„) După oarecare\nezitare, bătrânul dispăru înăuntru. Stănică se apropie iute de casă și văzu că\npe zid se află firma unui doctor. („Ei, comedie!„) Fără a mai sta la îndoială,\nse urcă hoțește pe scări și ajunse la vreme, spre a vedea că bătrânul intrase\nchiar în apartamentul doctorului și nu în altă parte. („îmi pun capul că are o\nboală ascunsă, din tinerețe, și se tratează!”) încântat de descoperire, Stănică\nnu mai așteptă ieșirea bătrânului și se-ntoarse repede cu tramvaiul acasă,\nadică la Aglae.\n— Nu știți unde se duce moș Costache? Întrebă el, ațâțător.\n— Unde?\n— La doctor! Să știți că are o racilă secretă!\n— N-are nimic, îl asigură Aglae, îl cunosc eu bine. Toată viața a fost\nsănătos. A devenit grijuliu!\nBănuiala Aglaei era cea adevărată. Începând să iubească viața, bătrânul\nvoia să știe bine ce boală are, și fiindcă avea impresia că doctorii aduși în\ncasă îl mințeau, își puse în gând să consulte el un neprevenit. În același scop\nîntrebase pe Felix ce doctor e mai bun și mai ieftin. Doctorul la care intră\nplăcu bătrânului. Avea mina serioasă, ușor încruntată, a unui om de\ncincizeci de ani, vorbea puțin și grav, dar cu multă politețe și chiar bunătate.\n— De ce suferi dumneata? Întrebă el pe moș Costache.\n— Nu-nu sufăr de nimic. V-r-r-reau să știu, fiind în vârstă, dacă sunt\nsănătos și ce trebuie să fac ca să nu mă îmbolnăvesc.\n— Foarte frumos. Sunteți prudent. Vă rog, dezbrăcați-vă. Doctorul\nexamină atent pe moș Costache, dar fără amănunțimi exagerate. Făcu o\nauscultație sumară, palpă și percută ficatul, ascultă inima și zise:\n— N-aveți nimic la examenul somatic, și după toate aparențele sunteți\nun om sănătos. Doar un tonus mai accentuat al inimii.\n— Va să zică, n-am nimic? Vru să se asigure mai bine bătrânul.",
  "— Ai vârsta, râse doctorul, care e și ea o boală! Dar dă-mi voie, adăugă\nel, privind în ochi pe bătrân, n-ai avut nici un accident, așa, vreo pierdere de\ncunoștință, dureri mari în țeastă?\nPrins în ușa întrebării, bătrânul mărturisi:\n— Ba-ba a-am căzut jos de aprindere la cap!\n— Ei, vezi? Să nu se mai întâmple! Trebuie să ții dietă, să nu fumezi, să\nnu bei alcooluri, să duci un regim descongestionant. Am să-ți dau o rețetă,\ndar să știi că totul depinde în primul rând de regim. De altfel, de acum\nîncolo evită supărările, distrează-te calm, fără iritații. Ai vreo avere?\n— A-a-am ceva… Puțin. Cât îmi trebuie am! Se bâlbâi moș Costache,\npunând instinctiv mâna în buzunarul pantalonilor.\n— Cu atât mai bine!\n— Și… Și n-am nimic? Mai întrebă moș Costache.\n— Nimic, domnul meu, zise blând doctorul, decât un organism care\ntrebuie menajat. Eu însumi, dacă aș comite o imprudență, aș fi primejduit să\nfac o congestie. Deci măsură, ca să te folosești și mai departe de fizicul\ndumitale rezistent.\n— Și… Să fumez n-am voie?\n— Nu!\nBătrânul își strânse bine haina la piept și merse spre ușă, urmărit de\nochii calmi ai medicului. Acolo își aduse aminte că trebuie să plătească.\nFelix îi spusese că doctorul ia douăzeci de lei. După mari căutări prin\nbuzunare, moș Costache scoase două piese de cinci lei, depuse una pe\nbiroul doctorului, reținând pe cealaltă în podul palmei și așteptând un gest\nde aprobare. Dar medicul era impenetrabil. Atunci lăsă și piesa cealaltă și\nporni mărunt pe ușă afară, fără să privească înapoi.\nDoctorul dăduse bătrânului o rețetă, și acum acesta, după oarecare\nîndoieli, se hotărî s-o facă. Se lăsă în jos pe bulevard și se opri la o\nfarmacie, peste drum de cinematograful „Minerva”.\n„Aici trebuie să fie scump!” gândi moș Costache, după ce dădu câteva\ntârcoale prin fața ușii, impresionat de dulapurile baroce și bocalele de\nporțelan. Merse mai jos, unde întâlni o drogherie. Socotind că drogheria\nvinde mai ieftin, intră înăuntru. Droghistul regretă. I-ar fi făcut una mai\nsimplă, cu prafuri, dar aci era un lichid de băut, pentru care n-avea toate\nelementele. Moș Costache o luă pe Calea Victoriei, înspre Poștă, în Lipscani\nștia o farmacie. Intră, dădu rețeta și fu invitat să aștepte. Farmacistul puse\ntocmai mâna pe flacon când bătrânul, înspăimântat, întrebă:",
  "— Vreau să știu întâi cât costă.\nFarmacistul îl privi puțin cam mirat, căută într-un repertoriu, făcu o mică\nsocoteală și declară că doctoria asta costă doi lei și cincizeci de bani.\n— E-e-e prea scump! Mai ieftin nu se poate?\n— Nu se poate, ce vorbă e asta? Dumneata nu știi că aici prețurile sunt\nfixe?\n— Așa? Atunci, se răzgândi moș Costache, n-o mai fac. Farmacistul îi\naruncă rețeta și se îndreptă spre alt client.\nBătrânul merse încet până în strada Sfinții Apostoli, unde era o altă\nfarmacie. Acolo întrebă pur și simplu:\n— Cât ar costa să-mi faci rețeta asta?\n— Doi franci și optzeci! Răspunse farmacista, după oarecare\ncontemplare a foiței.\nMoș Costache luă rețeta, ieși în stradă, stătu pe gânduri, apoi, încet-\nîncet, se întoarse din nou în Lipscani, la întâiul farmacist și comandă\ndoctoria. Economisise treizeci de bani. La întoarcere, observă lumina în\nmica bisericuță de lângă Societatea de tir și, obosit, găsi cu cale să intre\nînăuntru. Câteva babe dădeau acatiste și se închinau lung pe la icoane,\nsărutându-le zgomotos. Un dascăl moțăia într-o strană, scoțând pe nas litanii\nfără sfârșit. Moș Costache, fascinat de sclipirea altarului și de îngânatul\ncântărețului, se simți pătruns de evlavii și începu să se închine larg, cu mâna\ndreaptă, în vreme ce cu stânga își pipăia locul banilor. Se gândi că\nDumnezeu nu se putea să nu-l vază pe el, care se gândea la viitorul Otiliei\nși-i făgăduise atâția bani, și mai ales n-avea să-ngăduie ca el să moară\nînainte ca Otilia să aibă un rost, fiindcă mai bună decât banii e tot ocrotirea\npărintească. De pildă, un om cu o experiență, ca el, ar fi depus suma la o\nbancă și ar fi pregătit Otiliei, cu vremea, din dobândă, un adevărat nou\ncapital, fără să se atingă de fond. Nu s-ar fi supărat niciunul, nici Aglae,\ncăreia i-ar fi rămas capitalul, nici Otilia, care s-ar fi folosit de el. Moș\nCostache ieși ușurat din biserică, după ce se închină cu evlavie, mergând\nde-a-ndăra-telea, și se simți cu duioșie bun. O babă îmbrobodită până peste\ngură întinse mâna văietându-se:\n— Fă-ți milă și pomană, să-ți ajute Sfânta Vinere de azi și Maica\nDomnului!\nBătrânul vârî mâna în buzunar, scoțând câteva monede, însă văzând că\nn-are decât piese de zece și douăzeci de bani și deloc de cinci bani, afară de\no para, rușinându-se să dea paraua, zise:",
  "— Crede, babo, n-am mărunte!\n— Eh, zise baba agresiv, n-ai, dumneata, boierule, să n-ai! Dacă n-aveți\ndumneavoastră, boierii, cine să aibă, eu? D-aia nu v-ascultă Dumnezeu.\nÎnspăimântat, mai mult de ideea că cerșetoarea ar fi putut să știe că are\nparale la el, îi dădu zece bani, pe care baba îi luă nemulțumită și\nbodogănind un „bogdaproste” mai mult disprețuitor.\nMoș Costache predă în taină doctoria Otiliei, rugând-o să i-o dea regulat,\ndupă cum scrie în rețetă. Pretinse că era trebuitor să țină dietă și consultă pe\nFelix, punând mereu întrebări explicative, ce se înțelegea prin dietă. Se făcu\nchiar ceva mai înțelegător în privința cheltuielilor și oferi pentru masă o\nsumă mai rezonabilă. Își făcu o voluptate de a întreba în toate chestiunile\nprivind sănătatea pe Felix și pe Otilia, aștepta ca fata să-i întindă lingurița la\ngură și râdea de plăcere când aceasta îl îmbrățișa. Totuși, bătrânul punea pe\nrecomandațiile medicului un preț abuziv. După fiecare doză de doctorie\naștepta optimist, închipuindu-și că ea avea să-și facă un efect brusc, să-i dea\no tărie nemaiavută. Lacom din fire, înțelegea regimul ca un medicament.\nMânca legume, dar multe, până la îndopare, crezând că ele au o putere\ncurativă. Felix încercă să-i explice că dieta îi era recomandată spre a odihni\norganismul și că, la vârsta lui, nu mai avea nevoie de atâtea alimente.\nBătrânul se încăpățână. Auzise bine pe doctor când îi spusese că sunt\n„bune” pentru el legumele, zarzavaturile. Dacă erau bune, trebuia sa\nmănânce cât mai mult, „ca să-și facă efectul”. Efectul fu că moș Costache\nîncepu să se îngrașe. Stănică îl aprobă în totul în aceasta interpretare:\n— Mănâncă, unchiule, dacă ți-a spus doctorul, știe el ce știe. Poftă de\nmâncare să ai, asta e totul. Uite, eu n-am!\n— De-de ce n-ai? Întrebă moș Costache, interesat de toate chestiunile de\nsănătate.\n— De ce n-am? Izbucni Stănică. N-am poftă de mâncare, fiindcă n-am\npoftă de viață! La ce să trăiesc, pentru cine să trăiesc? Rostul omului e să\naibă o familie, să aibă copii în care să retrăiești, care să-ți ducă mai departe\nnumele. Dumnezeu mă pedepsește, mă osândește la sterilitate sau poate îmi\ndeschide ochii și-mi zice: „Stănică, fii brav, nu te lăsa răpus de\nsentimentalisme, gândește matur.” O să mă gândesc până am s-o fac într-un\nfel.\nStănică întreținea pe bătrân într-o continuă teroare, împărtășindu-i\ndecesuri:",
  "— Moș Costache, nu știi una? Colonelul, colonelul Constanti-nescu, cel\ndin sus de lângă Arionoaei, de la care ai cerut burghiul.\n— Ei?\n— Ei, a murit azi-noapte!\n— De ce-a murit? Întrebă îngrozit bătrânul, sperând într-un accident\nimposibil de repetat.\n— De ce moare orice om cu constituția lui. L-a lovit damblaua. Trăsnit,\nnu altceva. A stat la masă până la unsprezece noaptea cu niște invitați și,\ncând s-a sculat, pac. Mâine îl îngroapă. Las' că mă duc eu să mai aflu câte\nceva.\nStănică se ducea într-adevăr și venea cu alte știri:\n— Anul ăsta a fost nefast! Zicea el scârbit. Îi cară cu zecile, cu sutele.\nTot copilași și bătrâni. Toamna face rău grozav la plămâni, la cap. A murit\nbăcanul din colț de la care am luat untdelemn. Nici nu l-am văzut bolnav\nvreodată. Așa, din senin. Nu vrei să vii să-l vezi? Nu știu ce Dumnezeu o fi\navând că s-a făcut ca un tăciune la față, e de nerecunoscut. Spune nevastă-sa\ncă s-a luptat trei zile cu moartea.\nMoș Costache făcea sforțări să scape de evocările lui Stănică, dar acesta\nle dădea drumul cu o viteză satanică.\nBătrânul începu să fie superstițios și hipocondru, să se vaiete de dureri\nadevărate sau închipuite. I se părea că-i pocnesc urechile, că nu mai are\nstomac bun, că inima i se oprește deodată, fiindcă el n-o mai aude. Luă\npurgativele cele mai respingătoare, stând ore întregi cu gravitate pe\nrecipientul destinat ușurării lui, în chiar mijlocul casei. Găsea pe cale\ndeductivă cauzele tulburărilor și mijloacele de îndreptare și-și alcătuise un\nmeniu fantezist. Sfârșindu-i-se doctoria, nu voi s-o mai repete, sub cuvânt\ncă doctorul nu i-a spus, dar se decise să vadă iar medicul, când, într-o\nnoapte, visă că toate cărămizile din curte se vărsau peste el în sunetul\nmuzicii militare.\n— Ce să mai fac, domnule doctor? Întrebă el pe medic.\n— Cum, ce să faci? Nimic! Să duci viață așezată. Bătrânul povesti toate\nsuferințele lui. Doctorul zâmbi și bătându-l pe umeri îl încurajă:\n— Nu e nimic. Mizerii de-ale vârstei noastre. Ca să nu le mai bagi în\nseamă, plimbă-te, distrează-te, întovărășește-te cu oameni tineri, stai ziua,\ncând e frumos, în aer liber, în Cișmigiu, la Șosea, cu condiția să nu răcești.\nMoș Costache ascultă recomandațiile cu religiozitate, puțin nemulțumit\ncă nu i se dăduse și doctorii. Otilia, pusă la curent, se hotărî să distreze pe",
  "bătrân, și așa se întâmplă că, prin amabilitatea nedezmințită a lui\nPascalopol, moș Costache și Otilia se plimbau aproape zilnic cu trăsura,\nîntâlnindu-se foarte adesea și cu moșierul. Felix se adumbri iarăși, mai cu\nseamă că Pascalopol, cu scopul distrării bătrânului, făgăduise să vină din\nnou să joace cărți. Cu spiritul ei feminin, în care lipsa de orice prejudecăți\nse alia cu superstiția, Otilia intui că bătrânului îi trebuia o atmosferă de\nîncredere într-un factor stabil. Intră în fosta odaie a mamei sale, unde lângă\ncâteva icoane ședea o candelă de argint, mereu nefolosită, o curăță, o mută\nîn sufragerie, unde moș Costache își stabilise domiciliul ca să facă și\neconomie de combustibil, o umplu cu untdelemn și o aprinse. Bătrânul se\nuită surprins la ea, nu aprobă nimic cu vorba, dar nu protestă și într-o zi\nveni singur la fată și-i spuse îngrijorat:\n— S-a stins candela, trebuie s-aprinzi candela!\nCând, prin consumarea untdelemnului, flacăra atingea stratul de apă și\nîncepea să sfârâie, Costache se înspăimânta ca de un limbaj cu înțelesuri\nsinistre. Toate aceste mici mizerii psihice nu făceau din bătrân un abătut.\nNu. În fundul sufletului era încredințat că sentința doctorului trebuie\ninterpretată în modul cel mai favorabil și că un om nu poate să moară, când\nun medic spune că e sănătos. De altfel, n-avea nici o cunoștință de\nmedicină, nici o noțiune, măcar empirică, despre boale, și în ceea ce i se\nîntâmplase nu vedea decât „o sfârșeală”, un efect al căldurii sau al oboselii.\nÎși aducea aminte că, copil fiind, se îmbolnăvise de o boală cu călduri (nu\nștia anume ce), și se făcuse sănătos, și-și închipuia că acum, că a luat\ndoctoria, este iarăși în putere. Noțiunea mai complexă a uzurii organismului\nn-o înțelegea. Planurile pe care le rumega în tăcere erau din ce în ce mai\nvaste și se întindeau pe zone mari de timp.\nFelix își căpătase în sfârșit majoratul (atunci văzuse că Aglae făcea parte\ndin tutelă), și acum își putea ridica singur veniturile capitalizate la o bancă\nși realizate de un avocat care ciupea cam mult ca onorariu, fiind cel puțin\nonest în linii generale și de o solicitudine încercată. Fusese trist, ca de-o\nizgonire, dar bătrânul se grăbise să-i arate convingerea că va sta mai departe\nla el, „tot cu atât”. Otilia nu se amestecase numai de rușine, și Felix își\nchinuise mintea, ca să se convingă că nu poate fi și alt motiv la mijloc, până\nce, leal, fata îi mărturisise:\n— Papa te speculează puțin. E o mică slăbiciune foarte urâtă a lui, de\ncare nu pot să-l vindec, acum la bătrânețe. Fiindcă ai rămas, acum îți spun\ncă-mi pare bine.",
  "Felix îndrăznise s-o sărute pe obraz.\nFiindcă tutelatul de până ieri nu făcuse nici o obiecție asupra gestiunilor\ntrecute, care arătau toate o completă utilizare a creditelor, moș Costache se\nsocoti proprietarul de drept și de fapt al cuielor, grinzilor și cărămizilor și\nîncepu din nou să le miște de la locul lor. Descoperi doi lucrători cam\nzdrențăroși, cu priviri cam încurcate, cu care se ascunse în odăile din față și\nintră în lungi conferințe arhitectonice, cu tot gerul ce se lăsase la începutul\nlui decembrie. Ce voia să facă? Se văzu când oamenii se puseră să care\nmobilele din salonul din față și altă odaie alăturată și să le grămădească într-\no încăpere din aripa laterală. Moș Costache dăduse naștere unui plan\neconomic, care consta în împărțirea prin pereți de jumătăți de cărămidă a\ndouă odăi din față, spre a le preface în patru, și divizarea sălii de intrare\nprintr-un paravan de lemn, pentru ca apartamentul din față să aibă o intrare\nseparată. Își făcuse socoteala că ar fi putut închiria camerele ca mobilate cu\nmăcar patruzeci lei pe lună, luând pe an aproape două mii de lei chirie.\nDouă mii lei înmulțit cu zece (adică cu zece ani) dădeau douăzeci de mii de\nlei. Pentru Otilica, gândea el, era o sumă bună, adăugându-se mai târziu și\nvenitul de la banii pe care i-ar fi depus la bancă. Oamenii începură lucrările,\nmurdărind toată casa, făcură zidurile despărțitoare, dar, fie din cauza\nfrigului, fie din aceea a materialului, pereții rămaseră uzi, pătați de un fel de\nbube roșcate. Casa era trainică, într-adevăr, însă dușumeaua era așezată pe\ngrinzi de lemn, care, oricât de tari, erau slăbite de vechime. Greutatea\nneașteptată așezată în mijlocul odăii îndoi grinzile sau le făcu să roadă\npragurile de moloz pe care ședeau, încât după câteva zile dușumeaua\ndevenise concavă și elastică, asemeni unei șele, și aderența zidului cu\ntavanul se stricase, lăsând un interstițiu curbat. Moș Costache se înfurie,\ndeclară pe meșteri „pu-pungași”. Se iviră și conflicte bănești, bătrânul\ndescoperind cu indignare că i se cere mai mult decât crezuse el că prevedea\nînvoiala. Lucrătorii plecară nemulțumiți, înjurând, iar moș Costache\ndecisese ca în primăvară, când o fi vreme bună, să găsească alți meșteri mai\ncumsecade și să colaboreze cu mâinile lui. Supărat de pierderea pe care\nsocotea că o suferă prin îndepărtarea momentului comercial, bătrânul își\nmunci capul să găsească aiurea o compensație. Otilia îl surprinse la vreme,\nfăcând lui Felix, care asculta încurcat, niște propuneri:\n— E-e bine să fa-facem un contract pentru un an, doi, în folosul\ndumitale, ca să fii sigur că nu pierzi odaia. Dacă vine altul să ți-o ia, dând",
  "mai mult? Po-pot să-ți dau încă o odaie, alături sau în față, ca să stai mai\nbine, mai plătești patruzeci de lei.\nAdevărul este că Felix plătea o pensiune scandaloasă și ar fi putut cu\ncâteva zeci de lei sa trăiască foarte bine oriunde, dacă nu l-ar fi reținut\nslăbiciunea pentru Otilia.\n— Papa, papa, zise aceasta bătrânului, rușinată, dar cu glas de blând\nreproș, din milă pentru starea lui, de ce faci lucruri de astea, papa? Îi iei\natâția bani lui Felix și îi mai pretinzi și contract? În loc să stea aci ca\noaspetele nostru? Mi-e rușine să vin la masă, când mă gândesc că plătește\nnumai el.\nBătrânul se arătă deocamdată plin de căință, curând însă se porni iar pe\nchibzuiri. Aflase de undeva că sunt bănci care fac asigurări pe viață, în\nfavoarea moștenitorilor. Plătești niște anuități și, cu începere de la un anume\ntermen, moștenitorul indicat poate ridica, în caz de deces al asiguratului, o\nsumă de bani. I se păru o afacere admirabilă și se învârti prin casă de\nsatisfacție, la ideea combinației. S-ar fi asigurat pentru o sumă oarecare, în\nbeneficiul Otiliei, pentru viitorul căreia era sincer preocupat, și în chipul\nacesta nu mai avea nevoie să-i dea nici un ban direct. Banii i-ar fi folosit să\nînalțe case de speculă cu apartamente mici și ieftine, care aduc mai mult\ndecât apartamentele mari. La bancă însă îi râse în nas fără nici o jenă:\n— La vârsta asta, asigurare?\nBătrânul plecă mirat, neînțelegând de ce un om la vârsta lui nu se poate\nasigura. Atunci îi intră în cap că avea prea multe lucruri în casă și că\ntrebuiau vândute. Câteva izbuti să le dea pe la cumpărătorii de vechituri.\nDar când un samsar ovrei veni chiar în casă, insistând să cumpere în total,\napăru deodată Aglae, c-o falcă-n cer și una pe pământ:\n— Da, ce faci aici, Costache?\n— Cum, ce fac?\n— Asta te-ntreb și eu! Te-ai apucat să vinzi lucrurile din casă?\n— Și ce dacă vând? Am să dau socoteală cuiva?\n— Am dat un preț așa de bun! Zise onctuos samsarul.\n— Ieși afară de aici! Zbieră Aglae la ovrei, ce-i aici, hală de vechituri?\nSamsarul fugi, iar Costache se înfurie așa de tare, încât i se vedeau\nvinele strânse pe frunte, ca nervurile pe o mare foaie de varză. Țipă cu glas\nascuțit, întrerupt de răgușeli, ridicol de groase:\n— N-am eu voie, în casa mea, să fac ce vreau? Ce poftești dumneata?",
  "— Poftesc că nu vreau să arunci mobile vechi, de la părinți, la un\nnespălat de samsar, care ți le ia pe nimic!\n— Și ce te privește pe dumneata dacă le ia pe nimic?\n— Mă privește!\n— Nu te privește!\n— Ba mă privește, că sunt soră!\n— Și dacă ești soră, ai vreun drept să mă epi… Să mă epitropisești?\n— Am dreptul să te împiedic, dacă nu mai ești în toate mințile și faci\nprostii, învățat cine știe de cine.\nMoș Costache simți că se sugrumă.\n— Eu prost? Eu nu sunt în toate mințile? N-am eu voie să fac ce vreau\nîn casa mea, cu lucrușoarele mele, nu pot eu să vând ce vreau și cui vreau?\nTot am să vând, și casă, și lucruri, tot am să vând și n-am să las nimic la\nnimeni. Mai bine le dau la un spital.\nAglae, cam speriată de amenințare, se îmblânzi.\n— Nu ți-am spus că n-ai voie să vinzi, am zis că lași să te tragă pe sfoară\nmizerabilii ăștia de samsari. Dacă vrei să vinzi, vinde, că eu nu te-mpiedic,\ndar barem să găsim niște familii, prin vorbă, care să cumpere cu preț mai ca\nlumea. Eu vreau să-ți fac binele!\n— N-am nevoie de binele dumitale! Se împotrivi moș Costache, pe\njumătate convins totuși.\nDin aceste conflicte răsări în capul bătrânului o idee neașteptată. Otiliei\nîi așezase viitorul (așa își închipuia, luând intenția drept fapt), era încă în\nputere și sănătos (cum zisese doctorul). Să rămână „toată viața” singur,\nînsemna să se expună dezolării, bolii, amestecului Aglaei. Bătrânul se crezu\nîn putere de a-și lua ceea ce numea el o „menajeră”. Avea o veche\ncunoștință, pe care-o frecventa de pe când era văduv și care îl mulțumea\nprin aerul de modestie materială. Se gândi că ar putea s-o ia în casă „ca pe o\nnevastă”, ca să-i închirieze odăile, să-i vadă de gospodărie. La căsătorie nu\ncugeta deloc, nu numai fiindcă îi era frică de cheltuieli, dar fiindcă își zicea\ncă o femeie care trăiește în casă e prin chiar aceasta o adevărată soție. Ideea\nlegalității era cu totul străină de mentalitatea bătrânului și acesta era motivul\npentru care nu adoptase pe Otilia, ținând-o totuși în familie cu fidelitate.\nÎntr-o bună zi, Otilia și Felix se treziră în casă cu o femeie, după înfățișare\nmai degrabă simplă, curat îmbrăcată, cu părul strâns bine într-un conci\nsolidificat cu un mic pieptene și cu ace. Părea să aibă vreo patruzeci-\ncincizeci de ani, era slabă prin oase și rotunjită puțin din bunăstare, și fața",
  "avea o antipatică nuanță pergamentoasă. Femeia fu numaidecât odioasă\ncelor doi, din cauza blândeței mieroase și interesate. Se amesteca în toate,\nsuferind cu ipocrizie orice aluzie, arăta o solicitudine ridicolă pentru bătrân,\ncare însă era așa de mulțumit, încât râdea cu toată întinderea gurii. Când\nbătrânul se așeză la masă, „menajera”, căreia îi zicea Paulina, îl legă la gât\ncu un șervet înnodat la ceafă, ca pe copii.\n— Vezi, așa, observă ea cu o blândețe cerească, în care intra și puțin\nreproș la adresa altora, așa nu mai cade șervetul jos.\nOtilia pufni de râs, în indiferența studiată a Paulinei, care alergă la\nbucătărie și se-ntoarse cu Marina, căreia îi dădea numeroase instrucțiuni,\nprimite cu ochi disprețuitori. Paulina adusese lui moș Costache ouă fierte, și\nacesta, lacom, întindea mâna să le ia, dar quasinevasta nu-l lăsă. Ceru o\nfarfurie mică Marinei („Repede, repede, madam Marina, domnul nu trebuie\nsă aștepte!”), o puse înaintea bătrânului, și cu o linguriță începu să răstoarne\nconținutul găoacei. Nerăbdător, bătrânul se repezi să vâre pâinea în\ngălbenuș, dar Paulina îl opri cu un gest blând, de infirmieră, ca să-i pună\npuțină sare, cernută printre degete.\n— Vreau și piper, ceru moș Costache.\n— Piper nu e bine, suflete, zise Paulina, îți face rău! Marina, oprită în\nușă, privea ca la panoramă, dar bătrânul era încântat. Paulina nu se așeză la\nmasă decât după ce moș Costache isprăvi de mâncat, apoi ciuguli și ea pe\napucate, aruncând ochi atenți asupra protejatului ei. Cu maniere blânde,\nadulatoare, femeia încercă în chip evident să-și câștige un fel de autoritate\nîn casă. Otilia însăși fu îndepărtată, cu multe semne de prefăcută delicatețe,\nde a vedea pe moș Costache, într-o dimineață, sub cuvânt că „dânsul”\npierduse o parte din somn și trebuia să se mai odihnească. Otilia simți că în\ncurând nu se va mai putea reține și va da un brânci nesuferitei intruse, însă\ndomnia Paulinei fu scurtă. După ce se crezu instalată în simpatia bătrânului,\nPaulina începu să-l întrețină treptat cu nevoile ei:\n— Lumea e rea, bârfește, trebuie să ne ferim. Sunt văduvă, am și eu\nnevoile mele. Să am și eu o mulțumire, să știu că n-am îngrijit degeaba un\nom. S-au mai văzut bărbați care au înșelat femeile după ani de zile de\nrăbdare.\n— Și ce vrei? O întrebă moș Costache, intrigat, după câteva insinuări de\nsoiul acesta.\n— Vreau și eu o mulțumire cât de cât, acolo, cum să zic, dacă nu\naltceva, să mă treci la testament.",
  "Bătrânul recăpătă nervurile de foaie de varză pe frunte și răguși complet:\n— Ce testament? Eu nu fac nici un testament! N-am nimic de lăsat! Ce\ntestament? N-am murit încă!\n— Nu trebuie să te superi, am zis și eu așa, știu eu că dumneata ești un\nom bun.\nMoș Costache, îngrijorat și așa de prea marea consumație de alimente,\nse înfricoșase, însă nu știa cum să scape de Paulina. Lașitatea lui înnăscută\nîi răpea orice inițiativă. Privi deci cu mulțumire pe geam numai mimica\nunei scene pe care n-o putea auzi, și în care se vedea cum Marina, fioroasă,\ndă brânci Paulinei afară din bucătărie și o amenință cu făcălețul. Menajera\nstătu în casă doar atât cât să-și întărească la loc conciul, și apoi dispăru\npentru totdeauna. Felix și Otilia râseră, moș Costache îi privea cu mina\ncomică a unui vinovat care își dă seama de neghiobia lui, în schimb Stănică\nînflori dincolo incidentul, din toată seva imaginației lui.\n— Îți dau cuvântul meu de onoare că moș Costache are un copil cu ea,\nam văzut eu copilul, să nu vă mirați dacă o să-i lase ceva avere, de hatârul\nprogeniturii. De ce crezi c-a gonit-o Marina? A fost pusă la cale de Otilia și\nde Felix, care n-au nici un interes să fie concurați. A bătut-o măr, am auzit\nchiar că s-a internat în spital.\nOtilia, așezată pe genunchii bătrânului, îi mângâia chelia de porțelan.\n— Papa, zău, tu ești bătrân și n-ai nici o minte. Ce nevoie aveai s-o\naduci în casă pe individa aia? Nu te îngrijim noi, nu-ți facem toate\ngusturile?\nBătrânul ședea cu o buză lăsată-n jos, în cea mai perfectă poză de căință.\n— Las' că am eu grijă de fe-fetița mea, zise el, cu gândul la speculațiile\nlui fanteziste, am eu grijă.\n— Papa, nu te mai îngriji de mine, ți-am spus, eu n-am nevoie de nimic!\nSpunând acestea, Otilia era cu desăvârșire sinceră, fiindcă uitase de\nbanii de care vorbise Pascalopol că s-ar fi depus pe numele ei.\nMarina vârî în cap lui moș Costache că e bine să facă sfeștanie în casă\npentru gonirea duhurilor rele, fiindcă de aceea se abăteau atâtea necazuri de\nla o vreme. Nu mai călcase popa de nu ținea minte, ca la păgâni, în cele din\nurmă, ideea fu primită și părintele veni într-o dimineață, însoțit de un dascăl\nși de popa Țuică. Acest popă Țuică fuse preot mai înainte la biserica\npărintelui, și acum bătrânul rămăsese supranumerar. Avea șaptezeci de ani,\no barbă ascuțită și vânătă, ca o bidinea, și bea multă țuică, de unde și\nporecla. Ocăra, pronunțând foarte des numele necuratului, se văieta chiar în",
  "biserică, la lume, de bătrânețe și dureri prin încheieturi și spovedea copiii,\ncare-i râdeau sub patrafir, întrebându-i dacă au mâncat fasole și varză acră.\nCânta mormăind, sughițând, trecând repede de la cele mai grave registre la\nun schelălăit înfricoșat spre hazul credincioșilor tineri. Babele îl mustrau de\nla obraz, dar îl venerau, și de altfel și el le certa, împroșcându-le cu numiri\nnemaiauzite de sfinți. Părintele titular îl ocrotea dintr-o omenie pe care o\ndeclara tuturor plin de emfază și de prefăcută îngrijorare pentru prestigiul\nbisericii. Sfinția-sa era un bărbat înalt, rotund, roșu la față, cu barbă mare,\nalbă, răsfirată pe tot pieptul. Râdea din tot pântecele, rezista la cele mai\ngrozave insinuații păgâne, parând cu glume prudente loviturile, ferindu-se\nde a se compromite.\nPărintele, asistat de dascăl, făcu sfeștanie, umplând casa de fum de\ntămâie și stropind pereții cu agheasmă. Popa Țuică scotea din când în când\ncâte un ison izolat, privind cu coada ochiului, să vadă dacă nu se pregătește\nceva băutură. Când sfinția-sa stropi pe cei de față cu agheasmă (moș\nCostache se îndoi din șale, plin de evlavie), dădu ochi cu Stănică, pe care-l\ncunoștea prea bine, și râse cu înțeles către el.\n— De unde mai ieșiși, satană? Îl întrebă părintele cu umoare, când sfârși\nslujba, în vreme ce-și trăgea epitrafilul pe deasupra cozii.\n— Păi ce, sfințitule, obiectă Stănică bisericos, eu n-am voie să iau parte\nla sfânta slujbă a sfeștaniei, să mă-ngrijesc de suflet?\n— Ba ai, cum să n-ai, porc de câine, chiar te laud că te-ai dat și tu pe\nbrazdă și pășești către cele bune. Te-aștept la spovedanie și la sfânta\nîmpărtășanie.\nPărintele tutuia pe toți, socotindu-i „fii duhovnicești”, iar cu cei mai\nintimi își îngăduia porecla „porc de câine”. Moș Țuică întrebă, plictisit de\nașteptare, pe Otilia:\n— Ascultă, găinușa taichii, n-ai cumva niște țuiculiță, că nu ș'ce mă ține-\nn gât, de azi de dimineață?\nȘi, ca să confirme suferința, bătrânul emise o tuse pe două note, făcând\nunison.\n— Moș Costache, zise Stănică, trebuie să dai și dumneata un aperitiv,\nacolo, niște vin, niște mezeluri, așa e obiceiul!\n— Mai bine țuică! Mărturisi inocent popa Țuică. Costache se uită foarte\nîncruntat spre Otilia, iar Stănică forță lucrurile:\n— Scoate, unchiule, un pol, să cinstim fețele bisericești. Părintele titular\nauzi instrucțiunile date de Stănică Marinei și interveni cu preciziuni:",
  "— Ascultă, bre, porc de câine, spune-i să ceară de la Cristache din vinul\ncela de care-mi dă mie și să ia și nițeluș cașcaval. E bun cu vinaț.\n— Să ia și niște țuică, moțata taichii, s-o beau fiartă! Se rugă popa cel\nbătrân.\nOtilia, amuzată, îi făcu hatârul. În așteptare, sfinții părinți se așezară pe\nscaune, după ce trimiseră pe dascăl acasă cu obiectele bisericești.\n— E bine, din când în când, câte o sfeștanie, zise părintele titular, ca să\nse afle în vorbă. Să ne mai gândim și la Cel-de-sus, care ține toate în slăvita\nlui mână.\n— Și să bem și oleacă de vin! Adăugă Stănică.\n— Și vinul e bun, porc de câine, pară părintele lovitura, că e hărăzit de\nDomnul, spre binefacerea și bunăstarea făpturilor sale. Însă cu măsură.\n— Ninge al dracului, observă părintele anexă, mi-a intrat zăpada și-n\ngură. N-a mai nins așa de-acum cincisprezece ani, din 1895, când a viscolit\nîn noiembrie. Se vede că și-a vârât dracu coada, să mă răgușească pe mine!\n— Bre, cuvioase, îl mustră, cu prefăcută indignare, părintele titular, ți-\nam spus să nu mai pomenești pe ucigă-l-crucea. Ce păcatele, doar ești preot\nbătrân! Doar atâta iertare să ai pe lângă Domnul milostiv.\nStănică deveni provocător:\n— Așa sunteți dumneavoastră. Pe alții îi sfătuiți să nu bea, să nu\nocărască, dar sfințiile-voastre faceți tot ce poftiți. Cum să mai creadă\nlumea?\n— Darul! Zise popa Țuică, apucându-și cu mâna toată mica lui barbă.\nCreștinul respectă în mine darul dumnezeiesc, nu pe mine, care sunt\npăcătos.\n— Măi, porc de câine, protestă părintele titular, se vede că ești în\nmâinile satanei azi! M-ai auzit pe mine vreodată hulind, luând numele\nDomnului în deșert? Cuvioșia-sa e bătrân, săracul, își mai dă în petic, căci\nplini de păcate suntem toți. Zici că beau, satano? Gust și eu un păhărel de\nvin, cât e îngăduit și de scripturi, căci zice Solomon în Pildele lui: „De vei\nședea la masa celui puternic, înțelepțește mănâncă din cele ce ți se pun\nînainte”.\nPopa Țuică cântă pe nas: „Mănâncă miere, fiule, că este bun fagurul, ca\nsă se îndulcească gâtlejul tău.” Apoi întrebă, îngrijorat:\n— Oare, tăiculiță, mai stă mult cu țuica aia? Că mult nu mai am de trăit!\n— Hei, cuvioase, nu ne e dat nouă, păcătoșilor, să știm cât vom trăi și nu\nse cade să mâniem pe Dumnezeu cu trufia noastră. Domnul vede.",
  "— Asta-i acum, observă Stănică în liber-cugetător, crezi că Dumnezeu\nstă cu răbojul să ne ție socoteala vieții?\nPărintele făcu un gest de oroare și amenință pe Stănică cu pumnul:\n— Pus-am gurii mele pază, când a stătut păcătosul împotriva mea.”\nMarina și Otilia veniră cu proviziile și le întinseră pe masă. Părintele\naruncă ochii asupra aperitivelor, se închină, făcu semnul binecuvântării și\nzise.:\n— Caută, Doamne Isuse Cristoase, preste mâncările cărnu-rilor și le\nsfințește pre ele, precum ai sfințit mielul, carele ți-a adus ție Avel, spre\njertfă, așijderea și vițelul cel gras… Că tu ești hrana cea adevărată, și\ndătătorul bunătăților, și ție mărire înălțăm, împreună cu Părintele tău cel\nfără de început, și cu Preasfântul Duh, acum, și pururea, și în vecii vecilor,\namin!” Apoi se închină din nou, plescăi din buze și puse mâna pe o bucată\ngroasă de salam.\nPopa Țuică, indiferent la mâncare, strânse paharul în mâini și în\nașteptarea țuicii cântă:\n— Nu fi bețiv, nici te întinde la sfaturi și la cumpărături de cărnuri.”\n— Bată-te să te bată, porc de câine, așa-i zău, zise părintele, trăgând\npielița altei felii de salam, „că de vei da ochii tăi spre urcioare și spre\npahare, la urmă vei umbla mai gol decât pilugu”.\n— He, he, he! Râse popa Țuică, văzând că Otilia făcea haz de glumele\nlor. Râzi, porumbița taichii! Îți mai aduci aminte când te-am vârât în\ncristelniță? Phii! Era și atunci un ger al dracului. A fiert țuica aia? Că tare\nmă dor încheieturile! „Precum oțetul la rană și fumul la ochi nu folosește,\nașa boala, căzând în trup, mâhnește inima.”\n— Da' dumneata, fiule, nu mănânci? Întrebă părintele pe moș Costache.\nBea colea din vinul ăsta. Are porc de câinele cela de Cristache un vin\ndumnezeiesc, de pus în grijanie.\n— Tata a fost cam bolnav, explică Otilia, nu are voie sa abuzeze.\n— Așa?! Se miră părintele, dând vinul din pahar pe gât, n-am știut. Însă\na uza nu e a abuza. Vinul bun se dă și la boală, așa știu din bătrâni. Decât că\neu, ca duhovnic, nu mă pricep în cele trupești. Să dea Dumnezeu sănătate și\nminte la cei păcătoși. Amin!\n— Ascultă, fiico, mai e blestemăție de ceea cu scorțișoară? Întrebă popa\nȚuică pe Otilia, că de-abia-i simții gustul. Toarnă colea, să am păcate mai\nmulte, ca să mă smeresc Domnului când mă va chema. „Mărturisi-mă-voi\nție întru alăută, Dumnezeule, Dumnezeul meu!”",
  "— Apropo de alăută, zise Stănică, ăsta e vin de chef cu lăutari, nu cu\naperitiv. Păcat că sfințiile-voastre nu puteți juca!\n— Da' de ce, porc de câine, să nu putem juca? „Saltă și te bucură,\nSioane”, zice Scriptura. La Sfânta taină a căsătoriei nu dănțuim? Orice\npetrecere cinstită, cu suflet curat, este îngăduită omului. Mi se pare mie,\nStănică, de nu mă-nșel, că ești de ăștia noi, care strică legea, îmbolnăviți de\nspurcăciunea ateismului. „Zis-a cel nebun întru inima sa: nu este\nDumnezeu.”\nPărintele mușcă dintr-o bucată de cașcaval, iar popa Țuică, partener\nobișnuit în astfel de nevinovate dialoguri sfinte, privi cu tristețe la ceașca\ngoală de țuică pe fundul căreia se vedea un bob de piper și aruncă ochii\ndezgustat la mezelurile de pe masă, cântând: „Pâine îngerească a mâncat\nomul, bucate le-au trimis lor din destul”\n— Asta așa e, cuvioase, mare este mila Domnului! Confirmă părintele,\nînchinându-se larg.\nPopa Țuică, dăruit de Otilia cu o altă ceașcă de țuică, întrebă pe fată\ndacă mai are „Țambalul” cu care o auzise cântând o dată. „Țambalul” era,\ndupă el, pianul. Moș Costache, care altă dată ar fi fost foarte mâhnit de\nconsumația prea mare de vin și de alimente, în casa lui, acum părea\npreocupat de alte gânduri. În cele din urmă izbuti să întrebe, în șoaptă\naproape, pe părinte:\n— O-o-oare crezi că este lumea cealaltă?\n— Nici vorbă, cuvintele Mântuitorului ne-nvață; căci zice el: „Fericiți\ncei săraci, căci a voastră este împărăția lui Dumnezeu, fericiți cei care aici\nflămânziți, căci vă veți sătura și celelalte, căci multă este răsplata voastră în\nceruri!”\n— Atunci slabă speranță să intrăm noi în rai, părinte, fiindcă suntem\nsătui, observă Stănică.\n— Taci, măi porc de câine, că nu e vorba numai de săturarea pântecului,\nci de îndestularea cu toate fericirile, și ce muritor, satano, se poate lăuda că\ne fericit și fără lipsă, căci ce-i omul? „Omul, ca iarba, zilele lui ca floarea\ncâmpului”. Și apoi, tu nu pui în cântar mare mila Domnului, care și de șapte\nori șapte de vom greși ne va învrednici cu milostivirea lui?\nRăpus de marele efort oratoric, părintele dădu pe gât un alt pahar de vin,\nși apoi zise cu glas profund:\n— Miluiește-mă, Dumnezeule, după mare mila Ta, și după mulțimea\nîndurărilor Tale șterge fărădelegea mea.”",
  "Popa Țuică îi dădu replica dăscălește:\n— Doamne, buzele mele vei deschide, și gura mea va vesti lauda Ta!”\nȘi numaidecât bău țuica. Părintele, scuturându-și fărămi-turile de pâine\nde pe antereu și privind la ceas, găsi că e vremea să plece:\n— Să ne sculăm, cuvioase, să mergem, că s-a făcut amiază. Domnul să\nbinecuvânteze această casă.\nMoș Costache, foarte serios, întrebă:\n— Și sufletul vede și aude ca și în viață?\n— Of, Doamne, zise părintele, silindu-se să scape de preciziuni\ncompromițătoare, acestea sunt taine înfricoșătoare, de care nu se cade să ne\napropiem, dată fiind puținătatea minții noastre. De bună seamă că Domnul,\nîn mare mila Sa, a îngrijit de toate.\nPopa Țuică chicoti ca un copil, înecându-se în tuse:\n— Oale și ulcele, hi, hi, hi, ulceluțe ne facem. Stănică, limbut, nu slăbi\npe preot:\n— Stai, preasfinte, nu fugi așa. Moș Costache ți-a pus o întrebare foarte\nserioasă, pe care ți-o repet și eu. Pe mama mea îți spun că țin la credința\nstrămoșească și vreau sa mă pregătesc sufletește, ca să devin creștin\nadevărat, nu așa, numai de formă.\n— Să-ți ajute Dumnezeu! Aprobă părintele, găsind că nu e de\ndemnitatea lui să ironizeze convertirile.\n— Ei, dar eu sunt om, am problemele mele capitale la care vreau să\nrăspund, altfel cad în brațele filosofilor atei.\n— Mântuitorul nostru a răspuns la toate! Declară părintele, puțin\nîngrijorat de discuție.\n— Întâi să-mi spui de ce nu e dreptate pe lume? De ce păcătosul se\nlăfăie nepedepsit și dreptul cade la fund?\nPărintele amenință amical, volubil pe Stănică, vrând să-l facă prin glumă\nsă bată în retragere:\n— Cum se cunoaște, porc de câine, că nu calci în casa Domnului! Păi,\ntu, fiu nevrednic, aici vrei să te catechisesc, între paharele cu vin? Venit-ai\ntu la biserică, s-asculți cuvântul dumnezeiesc, venit-ai tu la mine să te\nspovedești? Atunci vedeai că la toate e răspuns. Să nu scoți, măi,\nspurcăciuni din gură, că Dumnezeu are răsplată și pedeapsă în ceruri pentru\ntoate faptele bune și pentru toate fărdelegile. „Mare este Domnul nostru și\nmare este tăria Lui, și priceperii Lui nu este număr.”\n— Și este lumea cealaltă? Insistă, în chip curios, Costache.",
  "— Dacă ar fi, zise Stănică, reeditând vechea discuție cu bătrânul, ar fi\nvenit până acum unul să ne vestească.\n— Iartă-l, Doamne, că nu știe ce spune, se rugă părintele, teatral,\nridicând mâinile spre tavan.\n— Ascultă, preasfinte, e adevărat că Dumnezeu e bun?\n— Tu zici, fiule! Confirmă părintele, evitând orice participare la dispută.\n— Apoi, dacă e așa, cum îți explici, sfinția-ta, că ne zbatem de mii de\nani în îndoială și nu ni se dă nici o dovadă de nemurirea sufletului, când ar\nfi așa de simplu să vină bunăoară unul care a murit, să ne spună, uite, este\nașa și pe dincolo? De ce tace Dumnezeu în privința asta?\nPărintele luă aere îngrozite:\n— Bine a zis psalmistul: „Fericit bărbatul care n-a umblat în sfatul\nnecredincioșilor și în calea păcătoșilor n-a stătut, și pre scaunul pierzătorilor\nn-a șezut”. Păi bine, bre, porc de câine, ce fel de creștin ești tu care nu\ncunoști elementele credinței noastre strămoșești? Păi ce dovadă mai vrei tu\ndupă ce Mântuitorul nostru s-a jertfit pentru noi și a înviat din morți?\n— Ei, și cum e acolo? Întrebă provocator Stănică, în vreme ce moș\nCostache asculta cu mare interes.\n— Lasă c-ai sa vezi tu, împielițatule, cum e. „Și iată, zice la Apocalipsa,\nvoi veni în curând; și răsplata mea cu mine este ca să plătesc fiecăruia după\nfapta sa. Eu sunt alfa și omega, începutul și sfârșitul, întâiul și cel din\nurmă”, și celelalte. Haide, cuvioase, să plecăm, că e târziu.\nȘi părintele porni pe ușă, urmat de popa Țuică, spărgând o dispută care\nnu-i plăcea.\n— Am vorbit și eu așa, declară Stănică părintelui în poartă, ca să\nstimulez pe bătrân, să-l fac să se gândească la cele sfinte, cât despre mine,\nte asigur că sunt cel mai bun creștin, de Paști am să vin să mă grijesc.\n— Taci, porc de câine, glumi părintele, că știu eu cât îți face pielea. Așa\nsunteți voi ăștia, oamenii noi. Cu sănătate.\nAglae se miră când află de sfeștanie și se-ntrebă dacă e un semn bun, sau\nun semn rău, dat fiind indiferentismul obișnuit al bătrânului. În orice caz, fu\npentru ea un prilej de a călca din nou în casa lui moș Costache, sub pretext\nde a-l lăuda pentru ideea cea bună. Făcură o adevărată reuniune\npostmeridiană, la care luară parte Stănică și Olimpia, Aurica, Titi. Mândria\ncea mare a Aglaei era că Titi se-ndeletnicea din ce în ce mai asiduu cu o\nvioară, cu care umplea de lamente oribile toată casa. Mânuia vioara cu\npasiune, cu încăpățânare, dar fără nici o metodă, în vreme ce Aglaei îi",
  "intrase în cap că va putea dovedi Otiliei că Titi al ei cântă mai bine decât\n„zdrăngănește” ea. Titi era înconjurat de atâta simpatie geloasă din partea\nmame-sei și surorilor, încât, dacă progresul lui ar fi fost în dependență\nnumai de asta, ar fi ajuns în curând un Paganini. Din nefericire, nu avea nici\no îndemânare și nici deșteptăciunea de a învăța corect. Cineva îi\nrecomandase un caiet de Klenck și niște exerciții de Sitt, dar Titi se plictisi\niute de monotonia studiilor (care de altfel dezamăgiseră și pe Aglae) și căzu\niar la ariile după ureche sau chiar după note, însă din motivele cunoscute,\nbanale. Cu pasiunea lui pentru munca manuală, se consacră tot mai obstinat\nunei adevărate industrii. Ceru note de pe la prieteni, cu muzică populară,\nromanțe, chansonete pentru pian, vioară sau voce, indiferent, își confecționă\nhârtie de note cu ajutorul cunoscutului său pieptene cu cinci dinți, pe care-l\napăsa pe un număr de foi de hârtie sub care așezase hârtia de carbon,\ncopiind apoi, cum îl tăia capul, partea primă. Titi putu cânta după mari și\nsfâșietoare munci, spre satisfacția Aglaei, Vals din Vânzătorul de păsări, De\nce nu vii, Colea-n grădiniță, Coroana femeiască, Cât te-am iubit, Mimi\nd'amour, Malgre toi, Reviens, Valsul vânătorilor, și tu veux, Marguerite,\nSerenada lui Braga, Sous les ponts de Paris, Tu ne sauras jamais, Ochii\ncăprii, Serments de femme, Călugărul, Nu pot crede, Marsilieza și altele.\nPrin urmare, Aglae, care venise cu ceva de lucru în mină, pretinse că era\nbine ca Titi să-l distreze pe moș Costache, cântându-i cu vioara. Titi nu se\nlăsă mult rugat și începu să cânte jalnic și fals o romanță de Em. Drossino,\nTe duci. Moș Costache nu se arătă deloc încântat de producție, deși nu avea\npricepere în muzică, în schimb femeile ascultară pe Titi cu religiozitate.\nAurica începu s-o fredoneze în tovărășia viorii, apoi intră în corul\nimprovizat și Olimpia, și, în sfârșit, ca un fel de încurajare a activității\nmuzicale a lui Titi, Aglae însăși, care își relevă glasul pițigăiat, tremolat, în\ncontrast cu agresivitatea ei baritonă de toate zilele. În cele din urmă, Aurica\nizbucni într-un plâns zgomotos.\n— Dar de ce plângi și tu așa? Zise Olimpia. Bea puțină apă! Întristată,\nbău un pahar plin de apă, oftă și declară:\n— Așa-mi vine câteodată, când aud muzică! Când văd pe alții fericiți, și\neu…\n— Lasă, o mângâie Aglae, că mai e timp și pentru tine. S-o îndura\nDumnezeu.\nCa să vindece tristețea Aurichii, Titi o dădu în Issa-Issa pe care-l execută\ncu mare gravitate, îngânat de glasul satisfăcut al Aglaei:",
  "— Dulce instrument e vioara! Decise Aglae, pianul nu l-am putut suferi\nniciodată. În aceste împrejurări, Weissmann pică în casă în căutarea lui\nFelix, care nu era acolo. Îndatoritor ca întotdeauna și sociabil, studentul se\ninteresă de sănătatea bătrânului, îi luă pulsul, se prefăcu a-l consulta și a\nrămâne foarte mulțumit. Moș Costache îl privea cu mare stimă, ascultându-l\nca pe un oracol:\n— Ți-țiu dietă strictă, zise el, nici de fumat nu mai fumez. Aurica se\ngrăbi să ofere un ceai lui Weissmann, care îl primi fără mofturi.\n— Sunteți cam palidă, observă studentul, ar trebui să faceți o serie de\ninjecții cu cacodilat sau cu stricnină. Vă surmenați, sau aveți nemulțumiri\nde origine sentimentală?\nAurica lăsă capul în jos, cu exces de modestie.\n— Ia să-ți vedem pulsul, domnișoară! Hm! Slab, abia perceptibil!\nAnemie mare. Știu eu ce-ar trebui să faceți!\n— Ce? Întrebă avidă Aurica, cu mâna rămasă încă în mâna lui\nWeissmann.\n— Amor! Zise Weissmann, cu cinismul lui profesional, amor practicat\nintensiv, ca o gimnastică sanitară, ca o disciplină a nervilor. Ați avut legături\namoroase până acum, aveți cumva un prieten viguros?\n— Vai! Ce vorbe spuneți! Se pierdu de rușine Aurica, încântată totuși de\nineditul convorbirii.\n— Dar ce-ți închipui dumneata, domnule, zise Aglae, că fetele mele se\npoartă ca studentele dumneavoastră, pe acolo pe la medicină?\n— Și cu toate astea, insistă Weissmann neînțelegând sau făcându-se că\nnu înțelege, e absolut necesar. Virginitatea, de la o anume vârstă, e o cauză\nde autointoxicare, ce poate duce la demență, la isterie. Ce vârstă aveți,\ndomnișoară?\n— Ca un cavaler ce ești, îmi pui o întrebare la care nu se răspunde.\nDumneata cât îmi dai?\n— Știu eu? Douăzeci și cinci, douăzeci și șase! Minți Weissmann.\nAurica fu încântată de evaluare:\n— Cam atât, consimți ea, văd că te pricepi la vârstă.\nÎn realitate, fața Aurichii era a unei femei slabe de patruzeci de ani, deși\nnu împlinise această vârstă, pergamentoasă sub stratul lucios de unsori\namestecate cu pudră și încrețită în jurul ochilor. Părul rărit îi era îngreuiat\nde prea multe chignoane. Umbre violete îi înconjurau ochii, dându-i",
  "înfățișarea tipică a apașelor, iar dinții desfăcuți în râs trădau nervozitatea\ndorințelor.\n— Ca să-ți păstrezi mereu vârstă asta, ai nevoie, pe de o parte, de\nexercițiul funcțiunilor dumitale specifice, sunt clar, nu? Pe de altă parte, de\nîngrijiri particulare. Bun! Ia să vedem obrazul! Cu ce dați dumneavoastră pe\nobraz!\n— Cu… Lanolin!\n— Banal, primejdios. Recomand seara curățirea obrazului cu apă de\ntrandafir, amestecată cu alcool camforat, părți egale, apoi faceți masaj facial\nca să activați circulația sângelui.\n— Cum, domnule Weissmann? Întrebă avidă Aurica.\n— Uite așa, stimată domnișoară!\nWeissmann netezi de zece ori gâtul Aurichii cu partea laterală a\narătătoarelor, apoi îi frecă de câteva ori bărbia cu dosul palmei, îi ciupi de\ncâteva ori gușa, îi masă obrajii de la nas spre gura, de la nas spre tâmple,\nsub ureche, și apoi îi frecă cu degetele porțiunea dintre sprâncene.\n— Apoi, iubită domnișoară, procedați la gresarea obrazului cu cremă. Eu\nv-aș recomanda însă un lichid gras, compus din ulei de parafină, ulei de\nricin, ulei de migdale dulci, untdelemn și ulei de mușețel. De dat ușor cu un\ntampon de vată.\n— Vai, câte știți, domnule Weissmann, vă rog să-mi scrieți rețeta, ca să\nn-o uit.\nAurica rămase nu numai încântată de caracterul îndatoritor al lui\nWeissmann, dar, ca de obicei, se aprinse până la marginea de a-și închipui\ncă poate să intereseze pe student, îl lăuda la toată lumea că e „cavaler” și-i\nîncredință pe toți că un astfel de tânăr, oricât de sărac, avea să facă pași mari\nîn viață. Fu de părere chiar că trebuia ajutat. În familia Aglaei nu exista nici\no noțiune de antisemitism. „Cu ovreiul îți faci treaba mai bine decât cu al\ntău”, era un dicton general. Căsătorii de evreice cu români, îndeosebi cu\nofițeri, fiindcă era la mijloc dota, se făceau destul de des. Nu însă și\ncontrariul. Ca un ovrei să se căsătorească cu o creștină, asta părea un lucru\ncurios, și ce este curios e și reprobat. Aurica începu să invite pe Weissmann,\nsă se intereseze de familia lui, și într-o bună zi, sub un pretext oarecare,\nmerse chiar acasă la el, unde stătu de vorbă cu mătușa studentului și cu\nsurorile lui. Mizeria nu o înspăimântă. Găsi argumente în favoarea lui\nWeissmann, zicând că cu atât mai mare e meritul lui, cu cât are de luptat cu",
  "sărăcia, în sfârșit, începu să profeseze pe față o toleranță masivă față de\nevrei. Aglae o ironiză întâi, pe urmă o întreba mirată:\n— Vrei să te măriți cu un ovrei? Nu ești sănătoasă la cap! Mai întâi că el\nnici nu se uită la tine, și e un băiețaș. Dar să zic că s-ar uita. N-am nimic cu\nel, fiecare însă cu neamul lui. Așa ceva nu s-a văzut niciodată în familiile\nnoastre.\nDupă aceea, Aglae își văzu de treabă și, solidară cu orice se făcea în\nfamilia ei, pe cât de ostilă față de ce se petrecea la alții, începu să îngâne\nteoriile Aurichii. Aceasta găsi de cuviință să ceară lămuriri la preot și, cum\nîi era rușine de părintele oficiant, apelă la popa Țuică, pe care-l convocă la\nbiserică pentru mărturisire. Era frig, afară ningea și biserica era rece. Popa\nȚuică își târâia pașii pe lespezi, stârnind ecouri haotice, și tușea cu un\nabandon agresiv râcâiturii din gât.\n— M-a omorât iarna asta, tăiculiță, bat-o Maica Precistă, mă-njunghie\nprin oase toți diavolii. Doar cu țuiculiță fiartă îi mai sperii puțin. Și zici că\nvrei să te mărturisești, găinușa tatei, ai ceva păcate pe suflet?\n— Orice om are păcate, se tângui evlavioasă Aurica.\n— Are, tăiculiță, are, că lucrează blestematul ăl împielițat, dar-ar\ngerurile-n el, cum mă junghie el prin genunchi!\nPopa Țuică merse așa tușind, chițcăind și bodogănind până-n altar, de\nunde veni cu epitrafilul pe el, ale cărui poale, așezându-se lângă o strană, le\naruncă în capul Aurichii, îngenuncheată lângă el.\n— Pai, ce să te-ntreb, taică, zise bătrânul, punându-și pe nas niște\nochelari legați cu sfoară, ce să te-ntreb, că sunt bătrân și nu mai am ținere\nde minte!\nPopa Țuică deschise un agheasmatar și, scuipând sonor în degete, răsfoi\nfilele, ajungând la Rânduiala mărturisirii, apoi începu să facă cruci înspre\nicoana Mântuitorului și să cânte nazal:\n— Binecuvântat este Dumnezeul nostru… Miluiește-ne pre noi,\nDoamne, miluiește-ne pre noi„ și alte de acestea, pe care Aurica nu le\ndistingea, fiindcă descoperise, sub epitrafil, că popă Țuică purta în picioare\nniște șoșoni umpluți cu hârtie și cu sfoară, fără ghete. „Dumnezeule,\nMântuitorul nostru, cânta bătrânul, subțire, carele prin prorocul tău Nathan\nai dăruit lui David, cel ce s-a pocăit, iertare pentru păcatele lui, și ai primit\nrugăciunea lui Mânași pentru pocăințele lui, însuți și pre robul tău… „\n— Cum te cheamă, găinușo? Întrebă popa Țuică, plecându-și ochii pe\nsub epitrafil.",
  "— Aurelia!\n— Și pe roaba ta Aurelia, care se căiește de păcatele ce a făcut,\nprimește-o cu obișnuită iubirea Ta de oameni… „\nPărintele bolborosi mai departe vorbe ininteligibile, apoi tuși îngrozitor,\nblestemă toți dracii din infern și întrebă pe Aurica:\n— Știi tablele legii, porumbița taichii? Că așa zice la carte, ca să te-\nntreb.\n— Știu, părinte, că le-am învățat la școală.\n— Ei, atunci e bine, e bine de tot! Dar Crezul îl știi, porumbițo?\n— Îl știu, părinte!\n— Și asta e bine. Tot osul mă doare, nu mai merge decât să mă frec cu\ngaz și să beau niște rachiu de drojdie. Stai să văd ce scrie aici, că mi-au\ncăzut ochelarii de pe nas. Spune-mi, puică, n-ai mărturisit strâmb? N-ai\ncălcat vreo făgăduință, care te-ai făgăduit lui Dumnezeu?… Aș, de unde să\nfaci tu de astea, găinușo, că ești crudă! Spune-mi, nu ți-ai stricat fecioria ta\ncu… hm… Vorbă tare, asta e pentru bărbați, bogheana taichii, stai să vedem\nce mai vine, mda! N-ai căzut cu cineva din rudenii, sau cu vreo oarecare\nfață, sau cu cumătra ta? N-ai umblat cu femeie de altă lege, n-ai făcut\nstrâmbătate vreunei fete-fecioare, bată-te norocul să te bată, asta e tot pentru\nbărbați… Ia stai, uite colea, spune-mi, fiică, n-ai băut buruieni ca să nu faci\ncopii? Sau nu ți-ai otrăvit pântecele ca să lepezi copiii, sau, grea fiind, ai\numblat fără rânduială?\n— Sunt domnișoară, părinte, declară Aurica.\n— Ești fată-fecioară, bată-te norocul, zi așa, nu cumva ai… ai… Urâtă\nvorbă… ai greșit de fată-mare sau când ai fost logodită… Ei, și dacă ai\ngreșit, găsi chiar popa Țuică justificarea, ce-i? Dumnezeu iartă, că bărbatu-i\nporc; nu te împodobești sau te sulimenești, sau cu alte feluri de mirosuri te\nungi, puind în gândul tău să înșeli pre mulți tineri spre râvna păcatului?\n— Dau cu pudră, ca toate femeile, mărturisi Aurica cu sentimentul unui\nmare act spiritual.\n— Dă-i, tăiculiță, să trăiască și negustorul și să se bucure dracii, he, he,\nhe! Ei, păi ce să te mai întreb? Fasole mănânci, acritură în zilele de post?\nAnul ăsta nu mi-a ieșit varza, s-a făcut toată neagră și băloasă ca melcul\nstrivit.\nPopa Țuică puse repede mâna în capul Aurichii și începu să cânte din\nadâncul plămânilor lui:",
  "— Domnul și Dumnezeul nostru Isus Cristos: cu darul și cu îndurările\niubirii Sale de oameni, să te ierte pre tine, Aurelio, și să-ți lase toate\npăcatele. Și eu, nevrednicul preot și duhovnic, cu puterea ce-mi este dată, te\niert și te dezleg de toate păcatele tale, în numele Tatălui, și al Fiului, și al\nSfântului Duh, amin. E un frig de te pătrunde la oase. Gata, taică, și când ai\navea niște țuiculeană bună, să mă dezlegi și pe mine de tusea asta. Și să faci\nși niște mătănii, că nu-i rău, se mai îmblânzește necuratul.\n— Părinte, zise după oarecare codire Aurica bătrânului, care se grăbea să\nplece și sufla în degete de frig, eu aș vrea să mai mărturisesc ceva.\n— Zi, tăicuță, repede.\n— Iubesc!\n— Iubește, porumbițo, că acum ți-e vremea, și să vii să-ți țin cununiile.\n— Vezi, că iubesc un om care nu știu dacă se cade…\n— Doar n-o fi însurat? Se-ntâmplă și de astea, căci coada lui satan nu se\nodihnește o clipă.\n— Nu e însurat, dar nu e de-o lege cu mine.\n— Aha, o fi catolnic ori protestanți de ăștia care n-au nici cruce la\nbiserică, bătu-i-ar junghiurile. Da' vezi că sunt și ei un fel de creștini și se\nmai îngăduie.\n— Nu e creștin, părinte!\n— Da' ce dracu e, Doamne iartă-mă? Turc?\n— Este israelit!\n— Vai de mine, se sperie popa Țuică, prost te-ncearcă necuratul! Doar n-\noi fi păcătuit cu păgânul?\nAurica tăgădui din cap.\n— Ce să-ți spun, porumbițo, așa caz n-am prea întâlnit, ar fi bine să faci\nrugăciuni, să te lumineze Cel-de-sus. Eu însă zic că, dacă îl aduci pe păgân\nla legea creștinească, se cheamă că ai câștigat un suflet pentru rai. Dar\naltfel, greu lucru.\n— Am să-ncerc, părinte, să știi c-am să-ncerc! Promise veselă Aurica.\nDe aci încolo, Aurica făcu tot mai dese aluzii lui Weissmann, pe care-l\ninvita de câte ori găsea câte un prilej.\n— Eu, zicea ea, n-am nici un fel de prejudecăți. Dacă aș iubi un israelit,\nl-aș lua de bărbat, orice-ar zice lumea. Bineînțeles, sper că ar trece la religia\nnoastră sau măcar să nu mai țină la a lui.\n— Și ce-are de-a face religia în toată chestia asta? Întrebă Weissmann.",
  "— Are! Dacă tânărul e cavaler, îmi închipui că e vesel să se lepede de tot\nce poate fi o piedică.\nCând văzu că studentul nu se arată deloc încântat de ideea convertirii la\ncreștinism, Aurica crezu că e mai bine să se înlăture problema religioasă.\n— În definitiv, declară ea, fiecare om cu credința lui. N-aș avea nimic de\nzis, dacă n-ar fi o piedică la căsătorie. S-ar putea face numai cununia civilă.\nPoate că nu e tocmai bine, așa se zice, sunt superstiții, ce vrei, în care noi\nfemeile credem, dar amorul calcă în picioare orice.\n— Eu, zise Weissmann, începând să înțeleagă unde bate Aurica, nu\nprofesez decât amorul liber. Orice altă formă de amor mi se pare o rămășiță\ndin timpurile barbare.\nAurica plânse singură în odaia ei, interpretând spusele studentului ca o\ndorință de a răspunde amorului ei, însă fără obligații. Petrecu o noapte\nagitată, erotică, apoi căzu într-o stare sublimă, ca aceea pe care o încearcă\noamenii pregătiți pentru sacrificii mari. Avea să primească, în ciuda\nomenirii, amorul lui Weissmann, fără cununie, măcar cu jurământul unei\nfidelități statornice.\n— M-am gândit bine la ce mi-ai spus, zise ea studentului, am petrecut o\nnoapte de chinuri, fiindcă, oricum, mă costă să fac pași greșiți, însă m-am\ndecis…\nWeissmann, înspăimântat, zise repede:\n— Nu pot să stau, venisem să-l caut pe amicul Felix; am să vin în altă zi,\nnu e nimic.\nȘi ieși grabnic pe ușă afară.\n— Să nu te superi, zise el lui Felix, dar domnișoara Aurica este o fată\nașa periculoasă. Trece printr-o criza sexuală. Trebuie neapărat să profeseze\namorul liber.\nCâtăva vreme Aurica fu prada unei nebunii mute, calme. Apoi căpătă o\nfizionomie desperată, patetică, își despleti părul în fața oglinzii și începu să\ncânte lugubru Te duci de Drossino. Pe urmă se potoli, se vopsi și mai\nviolent pe față și-și începu turneele pe Calea Victoriei.\nFelix văzuse și la ea, ca și la ceilalți mai bătrâni, unele fenomene care-l\nimpresionase. Evoluția organismului se putea citi pe obrazul fiecăruia la\ndate fixe. Otilia, care era tânără, avea schimbări ce încântau. Daca slăbea,\ncăpăta o siluetă fină, de ogar alb, dacă se îngrășa, fața se lustruia, ochii se\nfăceau mai pătrunzători, creșterea îi dădea mișcări feminine, lăsându-i\nmereu aerul copilăresc. Dimpotrivă, Aurica se schimba în chip sinistru, și",
  "fiecare prefacere o arunca înspre bătrânețe, cu toate fardurile ei. Părul i se\nfăcea moale, mort, ca de perucă, grăsimea îi reconstituia prematur masca\nsenilă a Aglaei, slăbirea îi scotea în evidență oasele capului. Mușchiulatura\nnu mai avea tărie, cădea făcând unghiuri și umbre, și obrajii se umpleau de\nvinișoare. Moș Costache, deși bătrân, mai îmbătrânea. Fusese, până înainte\nde boală, un tip de chel, fără vârstă. Acum, îngrășându-se, căpătase sub\nbărbie fălci de buldog și toată acea greutate a senilității inerte.\nPascalopol, ținându-se de cuvânt, veni într-o după-amiază să joace cărți.\nVechea reuniune, minus Simion, se reîntocmi de astă dată în sufragerie, de\nunde bătrânul nu voia să se miște în ruptul capului. Veni și Stănică cu\nOlimpia, dar erau cam supărați, și Stănică luă pe moșier ca arbitru:\n— Domnule, zise el, te rog să-mi răspunzi sincer, ce crezi dumneata,\ncare este rostul familiei, este sau nu să perpetueze rasa, să producă copii?\n— În genere, da.\n— Ce-nțelegi dumneata prin „în genere”?\n— Înțeleg că așa se petrece cu lumea obișnuită. Sunt însă oameni care\nmuncesc cu creierul, care creează, și pe care îi putem scuti de greutățile\nfamiliei.\n— Este și nu este cazul, noi vorbim de familia normală, pe care se bizuie\npatria.\n— Atunci, consimți Pascalopol, sunt de acord.\n— Văzuși, doamnă? Se întoarse Stănică spre Olimpia. Trage\nconsecințele!\n— Dar ce conflict aveți între dumneavoastră așa grav? Întrebă zâmbind\nmoșierul.\n— Un conflict fundamental, care sapă temelia însăși a matrimoniului.\nOlimpia nu mai vrea să procreeze!\n— Se poate, doamnă? Vorbi Pascalopol Olimpiei, cu reproș glumeț.\n— Boicot în regulă! Sabotarea operei de înmulțire a nației. Înțeleg,\nfoarte bine, l-a făcut pe Relu, am zis bravo, m-am bucurat. Dacă a murit, a\nmurit, nu pot să-l mai înviez. Să facă altul, să facă doi, să facă zece, să facă,\ndomnule, în fiecare an unul, că asta e datoria femeii. Eu datoria mea mi-o\nfac.\n— Ia mai taci din gură, Stănică, cu prostiile astea, îl mustră Aglae, că\nsunt și fete tinere aici, ce te-a mai apucat și cu copiii acum?! Se vede că ai\nprea multe parale.\nStănică se înfurie:",
  "— M-a apucat, fiindcă eu sunt un sentimental, un individ cu patima\nfamiliei, cum am apucat de la părinți. Vreau eu să am casă plină, să aud\ngălăgia copiilor, să-mi asigur nemurirea prin urmași, să-mi poarte și mie\ncineva numele Rațiu mai departe.\n— Ei, și ce vrei tu să facă Olimpia? Ce, este vina ei? Doar a făcut o dată\nun copil. Ți-aș spune ceva, dar mă sfiesc de tinerii ăștia.\n— Astea sunt insinuații care nu se prind la mine, protestă Stănică.\nFamilia noastră e cea mai prolifică. Nu e altceva decât rea-voință la mijloc.\nOlimpia căscă, agasată, fără să privească la bărbatu-său, pe ale cărui\nvorbe nu punea nici un temei niciodată. Spuse doar:\n— Nu mai țipa așa tare, că mă doare capul!\nÎn sfârșit, Stănică se potoli și începură să joace. Aurica, cu o țigară în\ngură, își privea emancipată cărțile din mână. Bătrânul nu voia să scoată\nbani, făgăduind că îi va depune oricând va fi nevoie. Căutându-se prin\nbuzunar, Pascalopol trase batista afară.\nAtunci se auzi pe jos rostogolirea unei monede. Moș Costache sări cel\ndintâi, ca ars, și începu s-o caute pe sub masă. O găsi însă Aurica (era o\nmonedă de doi lei) și făcu gestul de a o înapoia lui Pascalopol de la care își\nînchipuia că picase. Moș Costache făcu însă niște ochi speriați și întinse\nmâinile.\n— E-e-e a mea, a căzut de la mine. Dă-o-ncoace! Aurica stătu\nnedumerită, și toți urmăriră scena, curioși. În sfârșit, Pascalopol zise liniștit:\n— Nu e a mea, n-am avut în buzunar nici o monedă. Eu le țin în\nportmoneu. Probabil că a căzut de la Costache.\nRâzând din toți mușchii feței, bătrânul întinse mâna și apucă moneda pe\ncare o ascunse în buzunar, nevrând s-o pună măcar ca miză.\nVorbiră în timpul jocului de toate, ca de obicei. Aglae, văzându-l pe Titi\ncă stă deoparte, nemișcat, îl întrebă cu intenție:\n— De ce nu te mai duci și tu să cânți la vioara, stai așa ca o statuie?\nTiti îi mărturisi că se simte bine așa, altfel s-ar plictisi. Ședea în picioare\nlângă dulap și, la observația de imobilitate, începu să se legene.\n— Nu știu cui o semăna copilul ăsta, zise Aglae. Dumnezeu i-a dat\ntalente, pictează, cântă, dar e molatic, n-are curaj, barem să am ceva mai\nmultă avere, nu mi-ar părea rău. Aurica, la fel!\nVeni vorba de muzică, fiindcă Pascalopol întrebase pe Titi ce cântă.\nAglae tună și fulgeră împotriva muzicii clasice, din care nu înțelege nimic,\nși le împărtăși că-i place ca omul să cânte „cu inima, național”. Ghicind",
  "punctul sensibil, moșierul schimbă vorba, fără să scape, căci Aurica îl\nîntrebă de ce nu se-nsurase nici până acum.\n— De aceea stau bietele femei nemăritate, zise ea cu necaz, din cauza\negoismului dumneavoastră, care preferați să petreceți cu femei de teapa\nGeorgetei, ca să nu aveți nici o grijă pe cap. Am sa mă fac și eu ca\nGeorgeta.\n— E greu, observă ironic Stănică, ca Georgeta n-ai să fii niciodată.\n— Și de ce, mă rog? Întrebă atinsă Aurica.\nStănică rectifică observația, făcând cu ochiul lui Pascalopol:\n— Pentru că trebuie să fii și pentru asta născută, să ai natural. Tu ești din\nfamilie onestă, cinstea e zugrăvită pe fața ta. Tu nu poți să fii decât o bună\nsoție.\n— Așa e! Recunoscu Aurica, aruncând o carte și începând în același\ntimp să plângă, tremurând din toți mușchii feței.\n— Pentru numele lui Dumnezeu, o sfătui Pascalopol, nu-ți mai face\nsânge rău. Ascultă un sfat de la mine, care sunt destul de în vârstă față de\ndumneata ca să-mi pot permite să-ți dau un consiliu. În genere, omul\npreocupat prea mult de problema succesului nu izbutește. Bărbaților le plac\nfemeile care nu umblă după ei, nepăsătoare. Când o mamă face prea mare\nvâlvă cu intenția de a mărita o fată, ratează chestia, fiindcă pretendenții se\nsperie. Mi s-a întâmplat foarte adesea să văd bărbați, invitați într-o casă\npentru una din fete care voia cu orice chip să se mărite, cerând pe alta și\nluând-o numai fiindcă li se părea mai inocentă. Îmi vorbiți de Georgeta, o\ncunosc, cum să nu, e o fată foarte inteligentă, pe care foarte mulți vor s-o ia\nde nevastă.\n— Exact! Zise Stănică, uitând cu cine se află și gândindu-se că Georgeta\nar fi bună pentru el.\n— Ce vrei să spui, îl întrebă mirată Olimpia, nu cumva vrei s-o iei tu, ca\nsă-ți facă copii?\nStănică îi făcu semn să tacă, spre a nu întrerupe pe Pascalopol.\n— Foarte mulți vor s-o ia de nevastă, continuă moșierul, fiindcă nu cere\nnimănui nimic și e mândră.\nÎn momentul acesta, Titi, care se legănase lângă dulapul lui, din ce în ce\nmai nervos, deschise ușa și plecă din odaie, vădit îmbufnat.\n— Dar ce are junele? Se miră Pascalopol. Nu l-a supărat nimeni cu\nnimic!\nStănică se bătu pe frunte:",
  "— Nu știi că era mai-mai să ia de nevastă pe Georgeta! În același timp,\nFelix se cobora de sus și intra în sufragerie.\nFu foarte uimit când auzi numele Georgetei.\n— Georgeta voia să se mărite cu Titi? Vezi, asta n-am știut! Exclamă\nPascalopol.\nFelix se înroși, crezând că fusese vorba și de dânsul și, prefăcându-se că\nare treabă, plecă de asemeni.\n— Îl vezi? Zise Stănică, cu aere confidențiale, și Felix a avut o\ncombinație cu Georgeta, fată faină, mie-mi spui?!\nPascalopol bătu palmele a mirare, râse, apoi se prefăcu adâncit în\nexaminarea cărților de joc, ca să nu mai stârnească o discuție, pe care o\nghici primejdioasă.\nDupă un răstimp de tăcere, Aurica, luându-și fizionomia seducătoare,\nvorbi lui Pascalopol:\n— Domnule Pascalopol, dumneata de ce nu te-nsori?\n— Nu mi-a venit ceasul! Glumi moșierul, ca să scape de interogatoriu.\n— Dumneata, un bărbat așa elegant! N-ai avut niciodată o pasiune mare,\nnu te-a iubit nici o femeie? Dumneata trebuie să fii idolul sexului frumos.\nPascalopol zâmbi, oftă către tavan, în chip de comentar la opiniile\nAurichii, apoi aruncă o carte.\n— Sex frumos, minciuni convenționale, zise Stănică, numai bărbatul e\nfrumos, cu figură nobilă. De ce mă doare pe mine inima, c-am pierdut pe\nîngerașul? Când se naște un băiat e bucurie, când se naște o fată, e pacoste.\nAsta în credința poporului e sfânt.\n— Tu ești frumos! Îi zise ironic Olimpia.\n— Chiar și sunt, afirmă îndrăzneț Stănică.\n— Nu mi-ai răspuns la întrebare, domnule Pascalopol! Se tângui Aurica\nmoșierului, care profitase de intervenția lui Stănică pentru a se preface c-a\nuitat de chestiune.\n— Ce să-ți răspund, domnișoară, la vârsta mea nu mai am astfel de\npreocupări.\n— Așa spui dumneata, dar eu știu bine că vii aici mai ales pentru cineva,\nștii dumneata pentru cine, doar pentru mine nu.\nPascalopol se afundă și mai tare în evantaiul de cărți.\n— Dacă iubești pe Otilia, continuă implacabilă Aurica, de ce să n-o iei\nde nevastă? Ar fi o ingrată să nu primească, după câte ai făcut pentru ea.\nMoșierul se încruntă, apoi zise serios:",
  "— De ce nu ești dumneata cuminte, domnișoară Aurica, și nu lași în\npace pe Otilia? Știi bine că nu sunt decât un prieten bătrân, care n-are o\nfamilie, și vine din când în când să vă vadă pe toți, cu egală dragoste. Uite,\nnici n-ai pus cartea jos. Nu e așa, cocoană Aglae?\n— Vorbește și Aurica din capul ei, observă Aglae.\n— Ei, mamă, vorbesc și eu ce văd, spuse Aurica, plină de parapon, dar\nsimulând gingășia. Pe mine nu m-ai luat nici la moșie, nici la Paris. N-am\nnici o pretenție, eu nu mai cer nimic de la viață, atâta zic, că numai din\nprietenie nu face un bărbat atâtea sacrificii. Din partea dumitale e frumos!\nPascalopol apucă de braț pe Aurica și-o mustră încet, părintește:\n— Taci din gură, nu spune comedii. Pe Otilia n-am luat-o eu la Paris, am\nîntâlnit-o întâmplător acolo, unde a avut o bursă.\n— Ei, bursă, la naiba, ia taci, Pascalopol, sări Aglae, că mă faci să râd.\nMoșierul juca comedia spaimei de a fi încolțit de toți, de fapt foarte\niritat. Stănică, pricepând situația, făcu pe generosul și aruncă în convorbire\naltă idee, care era și ea o indiscreție:\n— Nu știi că moș Costache al nostru a fost la doctor, pe furiș, pe onoarea\nmea. Ține dietă, se îndoapă cu doctorii, e lucru mare. Și a căzut și la eresuri.\nAu fost aci doi preoți, de-au făcut slujbă.\n— Arată mult mai bine la față, constată Pascalopol.\n— Și nici nu mai fumează! Completă Stănică.\nMoș Costache părea foarte mulțumit de aprecieri și râdea ca la fotograf,\nsimțindu-se mai sănătos când i se spunea că e sănătos.\n— Hei, zise Stănică, nu-l plâng eu pe moș Costache, mă plâng pe mine\nși pe cei tineri. Dumnealui e de rasă bună, om vechi, călit, cine a trăit până\nla vârsta asta înseamnă că a învins toate bolile, s-a ales dintre ceilalți.\nDumnealui o să trăiască o sută de ani, o să ne-ngroape pe toți. Nu vedeți\ndumneavoastră ce om e dumnealui? Uite, colo, față, ca de prunc (Stănică\napucă de bărbie pe bătrânul, care se lăsă docil la demonstrație), uite, colo,\nfălci (Stănică arătă fălcile), uitați-vă, colea, dinți (Costache deschise gura),\nsă spargi pietre-n ele, nu altceva (propriu-zis, bătrânul era cam știrb), ia\npriviți, mușchi (Stănică îl apucă de bicepșii slăbănogi), poftim, piept\nsănătos (îl lovi cu palma în piept), picioare puternice, care n-au știut ce e\ntrăsura, tramvaiul (moș Costache exulta de plăcere), dar mai ales ascultați\nce aparat digestiv are (Stănică îl lovi peste pântece).\nAtunci se auzi un zornăit grozav de monede, rostogolite pe dușumea.\nMoș Costache îngălbeni, se ridică repede de pe scaun și se pipăi, în culmea",
  "agitației, în jurul curelei. I se rupsese fundul săculețului, în care ținea banii\nde metal.\n— Banii! Ba-ba-banii! Se bâlbâi el și se repezi sub masă. Stănică, Aglae,\nAurica se aplecară și ei, cu capul pe jos, începând să caute cu febrilitate.\nNumai Pascalopol rămase nemișcat la locul lui și-și aprinse o țigară, fericit\nc-a scăpat de interogator.",
  "XX\nLili fusese așa de tulburată de întâlnirea cu Felix, încât întreba mereu de\nel. Dintr-o familie în care instinctul matrimonial lucra prin crize, fără\namestecul culturii sentimentale, ea nu-și putea acoperi deloc dorința și\nîntreba des pe tată-său de rosturile tânărului. Tatăl întreba pe Stănică.\nAcesta, foarte mândru de calitatea lui de mijlocitor, din care nădăjduia să\ntragă un profit, născoci un truc romantic. Luă pe Otilia la o parte și-i ținu\naceastă cuvântare:\n— Am să-ți comunic ceva foarte important, în interesul lui Felix, la care\nnu mă-ndoiesc că ții, cum ținem cu toții. Contez pe discreția ta, fiindcă,\ndacă află cineva, sunt un om descalificat. Iată despre ce e vorba. Felix s-a\nîntâlnit cu Lili, nepoată-mea, și a făcut asupra ei o impresie extraordinară.\nDin partea mea, cred că și lui Felix fata i-a plăcut, dar nu îndrăznește să\nmărturisească din respect pentru tine. Știi, el ține la tine. Însă, ce vrei,\ndragostea e ceva irațional, un ce care pică așa, din senin, fără nici o logică.\nFata, cel puțin, este moartă, bolnavă, la propriu, nu la figurat. A cheltuit\nta'su o grămadă de parale pe doctori. Leacul ei nu poate să-l dea doctorul, ci\nFelix. Dacă nu-l ia pe Felix, se prăpădește Lili. Să zic că Lili ar fi o fată\nurâtă, săracă, aș spune: să moară sănătoasă. Dar e delicioasă, în felul ei,\nbineînțeles, cum tu ești în felul tău. Și e o alianță minunată pentru un viitor\ndoctor. Tată-său le dă tot ce trebuie, casă, întreținere, avere și așteaptă pe\nginere să-și facă în liniște cariera. Pentru Felix e minunat. Ce crezi, că\nnumai mâncare trebuie unui viitor doctor? Trebuie relații, dragă, trăsură la\nscară, ca să epateze clienții. Viitorul lui Felix e în mâinile tale, fiindcă\nnumai tu ai autoritate asupra lui. Dacă îl îndemni tu și-l dezlegi de orice\nobligație, s-a făcut treaba.\n— Felix n-are nici o obligație față de mine, spuse rece Otilia, astea sunt\ninvenții de-ale voastre. Am să-i vorbesc.\n— Ura! Strigă Stănică, tu ești geniul bun al familiei. Otilia chemă, într-\nadevăr, pe Felix la ea, îl puse să stea pe sofa și, ghemuită după obiceiul ei, îl\nîntrebă:\n— Îți place Lili, nepoata lui Stănică? Ce zici de ea? Felix răspunse cu o\nindiferență naturală:\n— Abia am văzut-o o dată, cum știi, și mi s-a părut drăguță.\n— Stănică pretinde că fata s-a îmbolnăvit, fiindcă te iubește și i-ai dat a\nînțelege că te-ai căsători cu ea.",
  "— Stănică minte totdeauna. Habar n-am.\n— E adevărat că Stănică bate câmpii, asta e convingerea mea\nnestrămutată, însă nu-i cu neputință ca fata, naivă, să-și fi făcut unele iluzii.\nAr fi nedrept s-o faci să sufere.\nFelix prinse o mână a Otiliei:\n— Otilia, de ce-mi spui toate astea? Vrei să mă-nsori cu Lili? Mi-e\nindiferentă, am văzut-o câteva clipe și nu sunt vinovat cu nimic.\n— Nu vreau să te-nsor cu Lili, ți-am spus numai ce pretinde Stănică. Are\naerul să spună că eu sunt piedica între tine și eventuala Lili. Totuși,\njudecând rece, fata e foarte drăguță și n-ar fi pentru tine o partidă rea.\nPețitoare eu nu sunt, așa că socotesc închisă chestiunea.\n— Otilia, zise Felix, strângându-i amândouă mâinile, tu mă crezi când îți\nspun că te iubesc?\n— Te cred.\n— Te întreb foarte serios, profund: mă iubești?\n— Da!\n— Atunci pentru ce te porți în chipul acesta ciudat, de ce ai mereu aerul\ncă vrei să te scapi de mine? Ți-aș fi mult mai recunoscător dacă mi-ai spune\nsincer că nu mă iubești.\n— Nu pot să-ți spun, fiindcă, într-adevăr, te iubesc.\n— Atunci… Atunci, vrei să ne căsătorim?\n— Mai târziu… Da.\nFelix luă pe Otilia în brațe și o năpădi cu sărutări, o învârti prin odaie, o\npuse la loc, o bombardă din nou cu sărutări, în vreme ce fata își apăra\nobrajii cu amândouă palmele.\n— Pentru numele lui Dumnezeu, Felix, îmi strici tenul. Trebuie să\nstabilim o înțelegere în privința asta.\nDupă ce Felix se mai liniști, Otilia zise, gânditoare:\n— Singurul lucru de care mă tem este că eu nu sunt la înălțimea ta, din\npunct de vedere sentimental. Da, te iubesc, dar tu ești așa de furtunos, așa\nde înspăimântător de grav. Sunt ușuratică, mi-e frică, ai să-mi spui mereu că\nn-am afecțiune.\nSingură, Otilia medită mult la Felix și-și repetă pentru ea argumentul. Îl\niubea, într-adevăr, pe tânăr. Totuși, simțea că Felix nu era pentru ea. Îl\nadmira, îi purta grijă de soră, dar ținuta îndârjită a acestuia în viață o\nînfricoșa. Deși tânăr, Felix avea priviri prea bărbătești. Otilia era o\nrâzgâiată, conștientă de vițiul ei, care se simțea bine când o protejau oameni",
  "delicați ca Pascalopol, care îi dădeau imposibilul, fără să-i ceară nimic.\nMisiunea de tovarășă eroică, egală nu era pentru Otilia, care voia să fie\nsocotită copil și să nu întâmpine nici o rezistență. Otiliei îi plăcea să\nîngrijească pe moș Costache și pe Felix ca pe niște copii și era credincioasă,\natâta vreme cât nimeni n-o constrângea. Ideea, însă, că atunci când s-ar fi\nplictisit n-ar fi fost liberă să facă ce voia, o înspăimânta. Era sigură că Felix\nva fi totdeauna un om delicat, gata să-i facă orice capriciu, dar știa,\nvăzându-i temperamentul aprins, că el ar fi suferit dacă ea nu i-ar fi arătat\nîncordare afectivă, statornică.\nÎn altă zi, Otilia, primind capul lui Felix în poalele sale și răsfirându-i\nîncet părul, întrebă:\n— Felix, la ce ții tu mai mult în viață, în afară de dragoste? De asta nu\nmai vorbim! Spune-mi cum vezi existența.\nFelix se mărturisi:\n— M-am analizat și eu adesea și pot să-ți spun că n-aș putea suferi să fiu\nal doilea, într-o categorie de oameni. Nu trebuie să crezi că sunt ambițios\nsau mândru. Poate că asta vine mai degrabă din cauză că am copilărit\nsingur, dat la o parte de alții. Nu pot suferi ideea de a nu însemna nimic în\nviață, de a nu contribui cu nimic la ea, de a nu-mi lega numele de ceva.\n— Dacă ții atât la renume, de ce n-ai încercat să faci altceva, să scrii, de\npildă! Sau, în sfârșit, să te pregătești pentru politică?\n— Din același sentiment de nesuportare a înfrângerii. În artă, voința e un\nelement secundar, totul depinde de talent.\nCel mai leneș dintre poeți poate face poezie mare, aproape fără să vrea și\nsă știe. În politică, joacă mare rol norocul. Dacă aș ști că va fi război peste\ndouăzeci de ani, aș îmbrățișa cariera armelor, fiindcă aș avea prilejul să mă\nilustrez pe câmpul de luptă. Dar cine știe asta? Câți Napoleoni nu putrezesc\nîn provincie, din lipsă de prilej, și câți oameni necunoscuți nu s-ar dovedi\nabili, ca Richelieu, dacă întâmplarea i-ar pune în fruntea unei țări? De\ndușmănia sorții mi-e frică. Mi-e frică să rămân egal cu Titi, cu Stănică, cu\nceilalți, să mă confund cu ei, să fiu, prin forța împrejurărilor, silit să mă\naplec în fața lor. Trebuie să mă deosebesc, neapărat, prin ceva. Singura\ncarieră în care, pentru un om normal, cum mă socotesc, pot ajunge în frunte,\nnumai prin voință, este aceea științifică. Dacă aș voi să fiu poet, poate n-aș\nputea, dar mare medic știu sigur că pot deveni, vreau neapărat să devin.\nFelix strânse pumnul, zicând aceasta, și privi fix înaintea lui.",
  "— Atunci tu, Felix, ții mai mult la cariera ta decât la dragoste. Ce rol ar\njuca femeia în existența ta?\n— Femeia o înțeleg ca tovarășă a aspirațiilor mele, ca un scop în același\ntimp al tuturor sforțărilor. Unei femei i-aș închina totul.\n— Idealul tău, Felix, e foarte frumos, zise Otilia, netezindu-i parul, după\nce i-l încurcase, e un ideal de tânăr care va răzbi în viață. Pot să zic că-l\nînțeleg. Însă, dacă femeia nu e la înălțimea ta?\n— Nu pricep, nu-i cer nimic.\n— Felix, nu cunoști bine sufletul feminin. O fată admiră un tânăr cu\ngânduri serioase, dar se obosește și adesea preferă oamenii mediocri. Are și\nea idealul ei, acela de a plăcea cât e tânără, de a strânge pe bărbați în jurul\nei. Un ambițios e puțin egoist, orice ai zice, și vrea să facă din femeie o\nicoană pentru uzul său personal.\n— Așadar, tu găsești că eu sunt un ambițios, care… Te-aș face\nnefericită?\n— N-am vrut să spun asta, Felix. Constat, însă, că sunt mediocră,\nneînsemnată pe lângă tine. Voința ta îmi inspiră respect. Până acum râdeam\nde oamenii prea serioși, îmi plăceau bărbații chic. Nici nu știu cine e prim-\nministru, atât de puțin mă interesează lumea izbutită. Noi, fetele, Felix,\nsuntem mediocre, iremediabil mediocre, și singurul meu merit este acela că-\nmi dau seama de asta. Felix se ridică în picioare amărât:\n— Otilia, tu-mi scapi totdeauna printre degete, nu mă iubești. Vrei să mă\nschimb, să devin chic? Voi încerca!\n— Ba nu încerca, fiindcă mediocritatea nu-ți stă bine. Te asigur că te\niubesc prea mult. Nu-ți interzic să-ți faci din mine un scop în viață, fă așa ca\nși când aș merita acest lucru. Dar eu nu-l merit, ăsta e adevărul.\n— Te încredințez că-l meriți.\n— Nu-l merit, Felix, ai să vezi. Când tu vorbeai de ideal, eu mă\ngândeam că n-am șters praful de pe pian. Ce vrei? Sunt o proastă. Ce-ai zice\ndacă aș concerta puțin?\nOtilia nu mai așteptă răspunsul, duse pe Felix de mână până în odaia cu\npianul, deschise capacul, suflă o dată în claviatură, apoi începu să cânte\nChant sans paroles de Ceaikovski, fluierându-l totdeodată. După aceea sări\nla fereastră și privi în curte. Ningea cu smocuri mari de lână, a căror cădere\ndădea o senzație de încetineală și de pierire a oricărui son. Pomii erau grei\nde zăpadă, și materialele lui moș Costache, căptușite cu blănuri albe, aveau",
  "aerul unor arhitecturi polare. Marina trecu prin curte, cu fizionomie de\neschimos vătuită cu zăpadă până în gât. Se auziră zurgălăii unei sănii.\n— Știi ce? Zise repede Otilia. Am gust să mă plimb cu sania. Vrei să mă\niei?\nFelix consimți bucuros, se îmbrăcă și în curând se aflau într-o sanie\nîngustă, în spatele unui birjar mătăhălos, care ocupa cu dosul lui tot\nvehiculul. Un copil îndrăzneț alergă strigând după ei, agățându-se din când\nîn când de platforma dindărăt. Muscalul îl plesni cu biciul pe de lături,\nînjurându-l cu sete. Înveseliți de clopoței, îmbrăcați într-o rețea albă și\nsatisfăcuți de ușurătatea saniei, caii vineți alergau, jucând din picioare și\nluând pozițiile academice ale cailor în spume din compozițiile lui Gericault.\nUn câine mare, mops alerga înaintea lor, lătrând îndărătnic și apucând cu\nnecaz, când putea, un ciucure al valtrapului. Înfășurați până aproape de gât\nîn pături, Felix și Otilia primiseră pe cap și pe umeri glugi de zăpadă. Fulgii\ncădeau atât de deși și de mari, încât Otilia scoase limba afară, ca să culeagă\ncâțiva și să-i guste.\n— Îți place? Întrebă ea pe Felix.\n— Da! Răspunse tânărul.\nBuna lui dispoziție era evidentă, dar se ghicea că mulțumirea lui vine,\nmai cu seamă, din faptul că se află alături de Otilia. În schimb, fata se\nbucura de zăpadă, de frig, de plimbare în sine și făcea semne amicale și\nconspirative unor copii care urmăreau să-și atârne săniuța lor de coada\nsaniei. Ajunseseră la Șosea. Zăpada era atât de mare, încât curățitorii abia\nizbutiseră s-o îngrămădească în diguri mari, naftalinoase, de o parte și de\nalta a drumului, în jurul teilor. Otilia făcu semn, cu degetul împuns în\nspatele dur de cojoace al birjarului, să oprească, se dădu jos și se aruncă pe\nspate, cu voluptate, într-un morman de zăpadă. Pielița feței îi era roșie și\nmoale, ca a mărului crețesc, și pe gură ii ieșeau colaci mari de aburi, din\ncauza gerului. Distrată de acest fenomen, îl chemă pe Felix și umflându-și\nobrajii îi făcu o demonstrație de producție de aburi. Felix îi simți mirosul\ndelicat, amestecat cu acela astringent al zăpezii. Otilia merse apoi, târșindu-\nși șoșonii prin nămeți, strigă uhu unei bande care trecea într-un tren de\nsăniuțe, trase de doi cai înhămați unul după altul și se răsturnă în leșinuri\nsimulate, când pe un troian, când pe altul. Era plină de zăpadă, din cap\npână-n picioare, prin păr, în urechi, în ochi. Câțiva copii se strânseră în jurul\nei, apoi fugeau, și unul furios o bombardă cu un bulgăre. Otilia se aplecă și\nea și aruncă o bilă de zăpadă, strigând:",
  "— Pungașule!\n— Nu așa, corectă Felix, ci pu-pungașule!\nRâseră amândoi. Când fură din nou în sanie, Otilia zise:\n— Acum trebuie să fie admirabil la moșia lui Pascalopol, pe câmpul plin\nde zăpadă. Să alergi la nebunie, ca un allegro de piano, trasă de cai de curse.\nFelix nu răspunse nimic, ci numai zâmbi într-un fel care i se păru Otiliei\nsilit. Pe Calea Victoriei, în apropierea casei moșierului, Otilia, după o tăcere\nlungă, vârându-și mâna sub brațul lui Felix, propuse cu timiditate:\n— Ce-ai zice dacă am merge să-i facem o vizită lui Pascalopol? I-ar face\nfoarte multă plăcere, fiindcă sunt sigură că se plictisește.\nFelix nu-și putu masca suficient contrarietatea:\n— Du-te tu singură și eu te-aștept. Dacă i-ar face plăcere prezența ta, nu\nsunt sigur în ce mă privește pe mine.\nOtilia făcu o mică strâmbătură și nu mai spuse nimic și, cu toate\nrugămințile lui Felix, nu mai consimți să se oprească. Se întoarseră, deci,\nacasă. Deși se întunecase, nu se vedea nici o lampă aprinsă. Otilia, cam\nmirată, intră înăuntru. Deodată se auzi un țipăt, și fata ieși palidă și\nîmbrățișă tremurând pe Felix:\n— Ce s-a întâmplat?\n— Papa! Plânse Otilia.\nFelix se repezi înăuntru și i se păru că vede ceva negru întins lângă\nmasă. Căută chibriturile, aprinse lampa și descoperi pe moș Costache, căzut\njos pe dușumea, dar gemând încet, îl ridică cu greutate și-l puse pe sofa,\nprivit de Otilia, care ședea lângă ușă, înspăimântată.\n— Trebuie s-o trimit pe Marina după doctor.\nOtilia alergă afară și o găsi pe bătrână dormind îmbrăcată, în odaia ei.\nCând auzi că i-a venit rău lui moș Costache, Marina, fără să mai spună\nnimic, somnoroasă, fugi repede în curtea Aglaei, în loc să cheme doctorul și\nastfel, într-o clipă, toată banda venea în marș spre locul întâmplării.\nBătrânul nu era mort și nici măcar inconștient. Cu o singură mână, greoi, își\npipăi mijlocul, și apoi șopti:\n— Pascalopol!\nFelix abia avu timp să-i explice Otiliei că bătrânul voia să aibă alături pe\nmoșier, că odaia se și umplu de Aglae, Stănică, Olimpia, Aurica, Titi și\nMarina.\nMarina notifică, cam cu bătaie de joc:\n— Otilia a zis să mă duc să chem doctorul!",
  "— Fugi de-acolo, cu doctorul, țipă Aglae, ce-i mai trebuie doctor, acum?\n— Să fii sănătoasă, completă Stănică, după al doilea atac e bun de\nîngropat. Nu vedeți c-a murit? Dumnezeu să-l ierte!\nȘi se închină, foarte evlavios.\n— Aduceți o lumânare, frate, să fie creștinește. Moș Costache dezminți,\nprin gemete, decesul, spre vădita dezamăgire a celor de față. Stănică, mai în\nșoaptă, se simți îndatorat să dea speranțe:\n— Orice-ar fi, nu scapă, mi-a spus mie doctorul.\n— Mai bine să-l ia Dumnezeu, fu Aglae de părere, decât să-l chinuiască\nși pe el cu vreo paralizie și să ne chinuiască și pe noi.\nÎn vremea aceasta, Otilia alergase pe poartă afară și avusese norocul să\ngăsească încă sania cu care venise, fiindcă birjarul se dăduse jos să curețe\nrețeaua de zăpadă cu o măturică.\n— Aleargă repede, strigă Otilia.\nBirjarul dădu un plesnet biciului și sania alunecă nebunește, umplând\ntoată strada de veselia zurgălăilor. Otilia, însă, era nemișcată, cu ochii\npierduți în gol.\nFelix aduse puțină zăpadă și o puse pe capul bătrânului, deși știa că e\ninutil. Mai degrabă, ar fi trebuit să-l dezbrace, dar știa că bătrânul avea bani\ncu el și nu voia să-l trădeze. Stănică propuse totuși dezbrăcarea:\n— Trebuia să-i scoatem hainele, să răsufle, oricât, suntem datori să\nfacem ce putem.\nȘi se repezi singur la moș Costache să-i tragă haina. Acesta scoase un\nmormăit grozav, semănând a răcnet, care îi înspăimântă pe toți, și strânse\nmâinile și mai solid peste abdomen.\n— Parcă l-ar durea pântecele! Observă Stănică, privind cu atenție. („E\nceva la mijloc!” își zise el.)\n— Să fiți cu ochii în patru, comandă Aglae, să nu piară un ac din casă.\nNoaptea asta stăm aici, că n-o fi foc.\nFoarte repede sosi Pascalopol cu doctorul și cu Otilia.\n— Ce mai caută și ăștia?! Șopti Aglae, către fetele ei, înciudată.\nDoctorul se apropie de pacient, puse capul provizoriu pe pieptul lui, apoi\nse dezbrăcă, ceru lighean și ordonă dezbrăcarea bolnavului. Bătrânul\nprotestă cu gemete violente și făcu semn că voia întâi să iasă afară toți\nceilalți. Pascalopol explică franțuzește dorința lui moș Costache, ascultat\nfoarte atent de Stănică, și doctorul rugă asistența, în interesul reușitei\noperației, să iasă puțin afară. Stănică fu cel mai împăciuitor.",
  "— Ieșim, domnule profesor, cum nu, e în interesul pacientului. Aglae se\nretrase, aruncând o aluzie îndeajuns de bine pronunțată, ca să se audă:\n— Ce mai e și asta? N-are voie „familia” să stea în odaia bolnavului?\nDoctorul lăsă sânge bolnavului, chiar în regiunea capului, legându-l apoi\ncu un bandaj. În urma acestei operații, bătrânul se învioră simțitor și se văzu\ncă acum aceeași mână și același picior erau prinse mai tare de paralizie și că\nvorba era mai încurcată. Totuși, moș Costache se putea exprima satisfăcător\nși se mișca.\n— E tare, remarcă doctorul, scapă și acum. Bătrânul cercetă cu ochii\nodaia și când se încredință că nu mai erau alte persoane, afară de cei doi,\nzise:\n— Pa-pascalopol, vreau să-ți dau banii pentru fe-fetiță.\n— Dacă crezi, zise acesta, cu oarecare indiferență, ca să nu-l sperie, dă-\nmi-i.\n— A-ajută-mi!\nBătrânul încercă să-și tragă cureaua cu mâna, dar, neputând, rugă din\nochi pe moșier. Acesta, ajutat de doctor, îl dezbrăcă cu băgare de seamă,\npândit cu încordare de bolnav, și găsi sacul și buzunarul, din care scoase\npachetul de hârtii înfășurat cu sfori. La cererea bătrânului, desfăcu pachetul\nși obținu alte trei mai mici. Bătrânul i le smulse din mână.\n— Domnule doctor, mai mă fac bine? Întrebă el.\n— Cu îngrijire, te faci.\nBătrânul, atunci, nu fără mari codiri, luă numai un pachețel de o sută de\nmii din cele trei și-l dădu lui Pascalopol pentru fe-fetiță. Celelalte își\nrezervă să i le dea mai târziu. Fiindcă nu se putea scula ușor din pat, rugă pe\nmoșier să-i vâre săculețul cu monede și cele două pachete de hârtii sub\nsalteaua care era aruncată, pentru uzul lui, peste canapea. Când Pascalopol\nisprăvi treaba, bătrânul, care pândea îngrijorat, șopti cu spaimă:\n— Ochii, ochii!\nȘi arătă cu mâna spre geam. Cei doi bărbați priviră și nu văzură nimic,\ndar li se păru a auzi pași scârțâind pe zăpadă.\n— Nu e nimeni, liniști Pascalopol pe moș Costache, umblă lume prin\ncurte.\nÎn sfârșit, li se dădu voie celorlalți să intre și năvăliră în odaie ca o clasă\nde copii după recreație. Felix și Otilia rămaseră în pragul ușii. Apoi,\nmoșierul și doctorul luară pe Otilia la o parte, închizându-se câteva minute\nîn camera ei, și vorbiră acolo, ceva ce Felix nu putu și nici nu cuteză să afle.",
  "La plecare, doctorul dădu iar pe la bolnav și recomandă celor de față atenție\npentru pacient.\n— Cum este, domnule doctor? Spuneți-ne sincer!\n— Este iarăși în afară de pericol și, cu liniște, poate să-și revină, deși cu\nmai multă greutate, fiindcă are membrele prinse puțin.\nStănică simulă entuziasmul, neurmat deloc de ceilalți:\n— Domnule doctor, sunteți providența noastră, încă o dată ați săvârșit o\nminune, redându-ne pe bunul nostru unchi. Vă vom fi în veci recunoscători.\n(„Mama ta de pezevenghi, gândi Stănică, în sinea lui, te-a adus grecoteiul să\nstrici viitorul meu!”)\n— Bătrânul, explică Pascalopol doctorului, în trăsură, are o familie\nlacomă, care-l pândește pas cu pas, ca nu cumva să lase averea domnișoarei\npe care ai văzut-o și care e fata lui vitregă, din a doua căsătorie.\n— Delicioasă fată, caracteriză doctorul pe Otilia, păcat!\n— Mă silesc, zise Pascalopol, ca pentru el, să-i fac binele, fără s-o\njignesc.\nCeata veghetorilor nu mai avu veselia de data trecută și păziră pe bătrân\nîn tăcere și fără să doarmă. A doua zi dimineața, văzând că bătrânul trăiește\ndestul de liniștit, în patul lui, Aglae găsi că era obositor să străjuiască toată\ncasa. Lăsând pe Aurica în odaie, luă pe Titi, pe Olimpia și pe Stănică și\ncercetă cu de-amănuntul toate odăile.\n— Decât să vină cineva să fure, mai bine să le ducem dincolo lucrurile\nmai de preț.\nȘi începu scotocirea. Cărară scaunele, tablourile, oglinzile – prin față, ca\nsă nu simtă bătrânul! Olimpia și Stănică luau lucruri mărunte și le\nascundeau pe cont propriu, înghiontindu-se unul pe altul. Otilia văzu cum\nMarina, Stănică, Titi, Olimpia, Aglae treceau în șir, prin zăpadă, spre fundul\ncurții, de dimineață, și sufletul i se umplu de revoltă. Avu impulsiunea de a\ndeschide o fereastră a geamlâcului și de a țipa, apoi se îngrozi că bătrânul a\nmurit și alergă în cămașă și-n picioarele goale până în sufragerie, unde\nbătrânul dormea liniștit, sforăind. Atunci se întoarse în odaia ei, se îmbrăcă\nși sculă după aceea și pe Felix, pe care-l duse la geam.\n— Vezi ce se întâmplă aici? Ce zici?\nFelix se umplu de indignare, la rândul lui, însă Otilia îl sfătui să tacă.\n— Este inutil, dacă nu e papa, n-au decât să-și ia toate fleacurile. Nu\ntrebuie să simtă bietul papa, fiindcă, dacă află, se supără și moare pe loc.",
  "Observația i se păru lui Felix foarte cuminte. Banda operă deci în liniște,\npână ce obosi, amânând pe altă dată noul transport. Aurica poftise și la\npianul Otiliei, dar mai mult din gelozie Olimpia declarase că nu se cade, că\neste o margine în toate. Pianul era al Otiliei, de la mamă-sa.\n— Unde stă scris asta? Are act? Se rățoi Aurica. Stănică interveni, tactic:\n— Lasă, frate, mai târziu o să discutați asta. Pianul e alături de\nsufragerie și se aude când îl scoateți. („Perversă familie!” o califică în gând\nel.)\nBătrânul ședea pe spate, nemișcat, dar trăgea cu urechea. I se păru că\naude zgomote suspecte, șoapte, și când Otilia fu lângă el, întrebă:\n— Cine vorbește așa? Ce tot scârțâie acolo, prin odăi?\n— E vântul, papa.\n— Nu intră vântul în casa mea. Mă duc să văd.\nȘi făcu sforțarea de a se da jos din pat. Otilia îl opri cu blândețe și se\njură că nu e nimic. Deschise ușa de la odaia cu pianul, deschise pe aceea de\nla salon, acum aproape gol, și afirmă că nu vedea nici o schimbare. Bătrânul\nse declară mulțumit, provizoriu. După câtăva vreme, bănuiala îi reveni și\nîntrebă:\n— Pia-pianul este în odaie?\n— Papa, știi că pianul nu zboară!\n— Sunt pungași, las' că știu eu!\n— Nu, papa, pianul e în odaie, cum l-ai lăsat.\n— Du-te și cântă ceva.\nOtilia se duse și cântă aceeași bucată de Ceaikovski, care i se păru, de\ndata asta, lugubră. Bătrânul fu încredințat definitiv.\n— Ei, papa, ai văzut că este pianul? Unde credeai că o să plece?\n— Dar ochii? Întrebă moș Costache.\n— Care ochi?\n— Ochii care mă priveau aseară, pe fereastră!\nOtilia crezu că bătrânul a avut un mic delir și nu răspunse nimic. După o\nzi întreagă de neschimbare, după ce Vasiliad însuși văzu pe moș Costache,\ntrebuiră toți să recunoască viabilitatea bolnavului. A-l mai păzi era\nplictisitor. Bătrânul se mișca pe canapeaua lui, pe care nu voia s-o\npărăsească decât pentru unele trebuințe, când se lăsa ajutat de Marina, și\npărea foarte mulțumit. Starea de euforie îi revenise, Aglae ținu un scurt\nconsiliu de familie și hotărî, susținută cu aprindere de Stănică, să\nsupravegheze toți pe bătrân cu rândul. Stănică fu de părere să nu mai intre",
  "nimeni în odaie la bolnav, ca să nu-l facă să bănuiască ceva și apoi să se\nsupere și să facă testament, urmând ca Marina să dea știri despre el și să\nvestească atunci când ar fi de trebuință. Asta nu-l împiedică pe Stănică să\nvină mereu la bătrân, să-l întrebe de sănătate, să-i povestească întâmplări de\nbolnavi sculați de pe patul de moarte și alte baliverne de astea. Îl supăra\nînsă prezența Otiliei, care îngrijea de moș Costache cu o lipsă de repulsie\ncare stârni admirația lui Felix. Otilia era socotită ușuratică și se dovedea\ndevotată. Moș Costache privea pe Stănică cu multă dușmănie și se\nînțepenea și mai bine în pat, când îl vedea, urmărindu-l strâns cu privirile.\nPascalopol mai făcu în curând o vizită bătrânului, îl asigură, când putură\nfi singuri o clipă, fiindcă Stănică nu-i slăbea, că depusese banii la bancă pe\nnumele Otiliei. Arătă bătrânului scrisoarea. Pascalopol spera că moș\nCostache îi va vorbi și de ceilalți bani, că va consimți să-i dea. Totuși, din\ndelicatețe, nu pomeni nimic bătrânului și găsi chiar de cuviință să plece mai\ncurând, ca să nu dea de bănuit Aglaei. Stănică întrebă afara pe Pascalopol:\n— Ce-ți spunea bătrânul? Face testament? Are vreun gând?\n— Nici n-am vorbit de asemenea lucruri, îl asigură moșierul. Se poate?\nCe amestec am eu?\n„E șiret grecoteiul. Cu ăsta, cu Otilia și cu Felix și poate cu Georgeta,\nam cuceri lumea.”\n— Ce ți-a spus Pascalopol? Îl întrebă Stănică pe moș Costache.\n— Ce să-mi spună? Zise acesta supărat că Stănică se apropie prea mult\nde pat și împingându-l cu mâna. Ce să-mi spună?\n— Păi eu știu? Dar el e șiret. Te învață cine știe ce prostii, așa, ca să te\ninducă în eroare. Nu-mi inspiră încredere. Pentru orice ar trebui să mă\nconsulți pe mine, că sunt avocat, ce Dumnezeu! Și-ți fac toate gratis.\n— N-am nevoie de avocat, i-o tăie bătrânul.\nStănică spiona pe Felix și pe Otilia asupra plecării lor în oraș.\n— Azi ai cursuri, nu? Îi zicea el lui Felix.\n— Am! Răspundea Felix, fără să bănuiască nimic. Otilia, dimpotrivă, nu\npleca de acasă, preocupată numai de bătrân. Stănică o îndemna mereu:\n— Ai să te surmenezi, să te îmbolnăvești, și asta nu e bine chiar în\ninteresul bătrânului. Mai du-te și te plimbă, că văd eu de moș Costache.\nÎntr-o zi Stănică, din bucătăria Marinei, unde se ascunsese venind din\nfund, văzu pe Felix plecând în oraș. Prin urmare nu mai era acasă decât\nOtilia. Trecu din bucătărie tiptil prin față, intră prin ușa gotică și trecu prin\ntoate odăile până ajunse în dreptul sufrageriei. Privi pe gaura cheii și",
  "constată că nu era nimeni afara de bătrânul întins pe canapea. Ieși din nou\nafară și intră pe din dos în odaia cu pianul. Otilia era acolo rezemată cu\ncoatele pe capac, gânditoare.\n— Cum îi mai este lui moș Costache? Întrebă Stănică.\n— Tot așa! Zise sumbră Otilia.\n— Știi că azi vine Pascalopol, după-masă, parcă așa mi-a spus, minți\nStănică.\n— Da? Se sperie Otilia. Apoi, după o scurtă deliberație: N-ai vrea să te\nduci în oraș să-mi cumperi o cutie de pudră?\n— Dragă, se apără Stănică, am toată bunăvoința, dar nu mă pricep în\nlucruri femeiești. Și apoi știi cum e Olimpia, când o afla că m-am dus\npentru tine, îmi aprind paie-n cap. Du-te tu, repede, că eu păzesc. Nu-l crezi\npe Stănică capabil de devotament? Îmi pare rău.\nDupă oarecare gândire, Otilia se hotărî.\n— Mă reped pentru o jumătate de ceas, te rog să stai aici sau să rogi pe\nAurica să vină.\nStănică puse mâinile la piept, turcește, în semn că merită credință\nnestrămutată.\n— Du-te fără nici o grijă.\nOtilia își lua mantila pe ea și plecă, urmărită din ochi de Stănică. Acesta\nprivi, crăpând puțin ușa, în curte, se încredință că nu mișcă nimeni, și apoi\nintră în odaia lui moș Costache. Bătrânul îl supraveghea dușmănește cu\nprivirea. Stănică merse la ușa dinspre salon, o crăpă puțin și o închise la loc.\nMai merse la geam, privi în curte, se-ntoarse spre masă, luă un scaun și-l\nașeză lângă canapeaua bătrânului și stătu pe el. Bătrânul îl contempla\nîngrijorat.\n— Ce mai faci, moșule, întrebă Stănică, mai bine, hai? Moș Costache\nîntrebă și el:\n— Și ce poftești?\n— Vai de mine, se apără Stănică, păi eu mă interesez de sănătatea\ndumitale și îmi spui că ce poftesc? Se poate?\nStănică trase scaunul și mai aproape de pat.\n— Ce cauți aici? Se agită bătrânul.\nFăcându-se că nu înțelege vorbele bolnavului, Stănică puse mâna pe\nmarginea cearșafului, ridicându-l în sus, ca spre a controla salteaua.\n— E bun patul ăsta, se informă el, e destul de moale? De ce nu stai în\ndormitor?",
  "— La-lasă-mă-n pace! Ce vrei?\nStănică, netulburat, pipăi mai de aproape salteaua, apoi vârî brusc mâna\nsub ea și trase pachetul cu bani. Bătrânul holbă ochii, scăpă gura mare spre\na spune ceva, se dădu jos printr-o sforțare supraomenească, pe marginea\npatului și urlă gutural, plângător:\n— Banii, ba-banii, pu-pungașule!\nApoi deodată se prăbuși la pământ. Stănică vârî bine pachetul sub\ncămașă, spre pântece, privi pe fereastră și ieși prin salon și prin ușa gotică.\nÎn curte nu era nimeni și nici pe stradă. Intră calm în curtea vecină și, găsind\npe Aglae și pe Aurica, le zise:\n— M-am întâlnit cu Otilia, care roagă pe Aurica să se ducă puțin pe la\nbătrân, să vadă ce face.\n— Du-te, Aurico, consilie Aglae.\n— Hai, că merg și eu, se oferi Stănică, să văd cum îi mai merge.\nGăsind pe bătrân mort, Aurica țipă, Stănică se miră, alergă să vestească\npe Aglae, care veni cu toată banda, tocmai pe când sosea și Otilia, care se\nopri, galbenă, în prag. Stănică sări la ea s-o îmbrățișeze și s-o mângâie:\n— Otilia, Otilia, verișoara mea scumpă, fii tare, fii la înălțime, era doar\nde așteptat un astfel de deznodământ. Apoi explică tuturor întâmplarea:\n— Otilia tocmai mi-a spus: stai aici și păzește și cheam-o pe Aurica! Eu\nm-am dus s-o chem pe cumnată-mea și am venit cu ea. Când colo bătrânul\nera pe jos, ici. Se vede că a avut nevoie de ceva și s-a ridicat să ia, și pe\nurmă i-a venit rău.\n— Da, mamă, confirmă Aurica, eu am intrat întâi în odaie, și când am\nvăzut, m-am speriat și am țipat, am țipat! Vai, cum m-am speriat!\n— Dar eu, se lăudă Stănică, crezi că prin puține emoții am trecut? Sunt\nzguduit. Chiar să-mi dați voie să mă duc puțin acasă să-mi vin în fire. Am și\nde luat niște acte, că am mâine un proces. Să-mi dai cheia de la casă,\nOlimpio.\nȘi astfel Stănică plecă, spre mulțumirea Aglaei, căreia i se părea că prea\nscotocește multe pe cont propriu. Otilia se ascunse în odaia ei, ghemuindu-\nse pe sofa, cu pupilele pironite, cu o ușoară umiditate în ochii care nu\nputeau plânge, și Felix n-o putea scoate din muțenia ei. Aglae ocupă casa,\nmilitărește. În loc să îngrijească de mort, ordonă tuturor să nu spuie încă\nnimănui de cele întâmplate și puse pe Marina să păzească la poartă ca să nu\nvină nimeni.",
  "— Să vedem unde îi sunt banii, actele, dacă a lăsat vreun testament, zise\nAglae, trebuie parale pentru înmormântare. În vreme ce cadavrul stătea\ninert peste plapumă și începuse să ia tonuri ceroase, Aglae, Olimpia, Aurica\nși Titi scotoceau în toate părțile, trăgeau sertarele, desfăceau garderobul,\ncăutau prin sobă. Nu găsiră decât acte, contracte de închiriere, socoteli\nfelurite, din care se putea deduce averea lui moș Costache, și pe care Aglae\nle făcu pachet și le luă. Nici un ban, afară de o băncuță, rămasă uitată pe sub\nhârtii. Într-o cutie, Olimpia descoperi un inel cu multe pietre, îl trase repede\npe deget, dar, fiindcă Aglae o văzuse, justifică gestul:\n— Mamă, inelul ăsta îl iau eu, știi că n-am nici o bijuterie ca lumea și\nmi-ai promis.\n— Asta-i, protestă Aurica, tot tu toate și eu nimic. Tu ce nevoie ai, că\nești măritată!\nOlimpia suportă observația și păstră inelul.\n— Unde sunt banii, întrebă agitată Aglae, unde sunt banii lui? Doar n-a\nstat fără un ban în casă! Avea o pungă cu el, aia care i-a căzut jos deunăzi.\nDar trebuie să fi avut bani.\nFurioasă, Aglae trânti ușile dulapurilor, trase covoarele, fără să le mai\nașeze la loc, desfăcu cutiile mari de la masa de joc și de la cea din\nsufragerie. Peste tot cutii de chibrituri, neîncepute, pachete de tutun,\ncreioane, meticulos strânse, nimicuri.\n— El ținea banii cu el, își aduse aminte deodată Aglae, cum nu m-am\ngândit?\nȘi se repezi în sufragerie. Cum bătrânul era în cămașă, era vădit că nu\navea cu el nimic. Pantalonii îndoiți pe un scaun, alături, aveau în buzunare\nținte, capete de creioane, chibrituri și un degetar.\n— Uite, degetarul pe care îl căutam de-am înnebunit. Se vede că mi-a\ncăzut pe aici.\nAglae îl luă și-l puse într-un mic buzunăraș, pe care-l avea la bluză.\nNegăsind nimic în haine, trase perna de sub capul lui moș Costache, privi\npe sub cearșaf, apoi ridică cu putere salteaua, răsturnând cadavrul spre\nperete.\n— Iacă săculețul, strigă ea triumfător și dădu drumul saltelei. Moș\nCostache se clătină puțin, apoi își reluă poziția nemișcată. În săculeț erau\nmonede de argint, câțiva napoleoni și chiar câteva hârtii mototolite, vreo\ncâteva mii de lei în total.\n— El avea bani mai mulți, zise cu necaz Aglae.",
  "După cercetări infructuoase, încredințându-se că în casă nu se mai afla\nnici un ban, Aglae suspendă percheziția.\n— Dacă o fi luat Otilia banii! Sunt sigură că i-a luat ea. Aurica,\nnemulțumită de concurența Olimpiei, luă apărarea fetei:\n— Nu, mamă, nu face păcat, Otilia nici n-a fost acasă când a murit\nbătrânul.\n— Asta așa e, recunoscu Aglae, doar să-i fi dat chiar bătrânul banii, că\nde luat cu sila nu era chip. S-o bată Dumnezeu, dacă i-a luat.\nAglae declară că a obosit și se hotărî să se ducă cu toții acasă spre a\nmedita asupra evenimentului. Bătrânul fu părăsit pe canapeaua lui, cu\ncearșaful ghemuit, cu plapuma căzută pe jumătate jos. Felix, observând asta\nși știind că morților le trebuiesc date unele îngrijiri pentru a putea fi puși în\ncoșciug, spuse, cu toată gingășia de care fu în stare, Otiliei, cum stă cazul.\nAceasta se ridică de pe sofaua ei, decisă, calmă, chemă pe Marina și, cu\najutorul ei, gătiră pe moș Costache și-l așezară cu solemnitate pe pat.\nAglae se trânti întâi pe canapea și rugă lumea să facă liniște, fiindcă vrea\nsă închidă puțin ochii. Dormi un ceas, sforăind bine, apoi se sculă și se\nplânse că-i e foame:\n— M-am zăpăcit de tot cu boala asta a lui Costache, nici masă regulată\nn-am avut.\nCând se așezau la masă, pică și Stănică, în redingotă, cu un guler țipător\nde înalt, cu mustățile foarte unse.\n— Bine c-ai venit, zise Aglae, că e încurcată rău. N-am găsit nici un ban,\nnumai mărunțiș.\n— Ce vorbești?! Se prefăcu Stănică uimit. Ți-am spus eu că lucra el\nceva.\n— Alții să tragă foloasele și eu să cheltuiesc? Cine-l înmormântează, mă\nrog?\n— Dumneata, firește!\n— Eu?! Se scandaliză Aglae. Cu ce? Cu câteva mii de franci, cât mi-a\nlăsat el? Să-l îngroape Otilia, tot spunea că e papa al ei.\n— Să fim calmi, mamă-soacră, recomandă Stănică. E obligată\nmoralmente și e chiar interesată să facă onorurile înmormântării ruda cea\nmai apropiată care moștenește, în speță, dumneata.\n— De ce eu? Zise nedumerită Aglae.\n— Fiindcă dumneata iei tot, casa de alături, casa din Știrbey-vodă, pe\ncare n-a vândut-o și tot ce n-a mai vândut. Asta puțin lucru este? Bani, dacă",
  "au fost, i-o fi împărțit el din viață, nu poți să faci nimic, dar ți-a rămas\nfondul.\nAglae se îmblânzi:\n— Dar dacă a lăsat vreun testament pentru Otilia? Bănui ea.\n— Aici e aici, dar nu cred. În casă ai găsit ceva? Nu. Moș Costache nu\nera un om să meargă pe la tribunale, avocați și altele de-astea. Dacă ar fi\nfăcut testament, ar ști ori Otilia, ori Pascalopol.\n— Du-te și întreab-o tu, recomandă Aglae.\nStănică merse imediat și o găsi pe Otilia organizându-și propria\nîmbrăcăminte de circumstanță.\n— Otilio, zise solemn Stănică, încercând s-o sărute pe amândoi obrajii,\niau parte la nenorocirea care te-a lovit și te rog să vezi în mine un tată, un\nfrate scump, un prieten, ce vrei. Interesele tale sunt și ale mele. Știu că tu\nești prea adâncită în durerea ta ca să te gândești și la lucruri mai pozitive,\ndar lasă-mă pe mine, ca avocat, să te pilotez. Te tulbur numai cu o întrebare:\nȚi-a lăsat moș Costache vreun act, vreun, ca să zic așa, testament?\n— Nu mi-a lăsat nimic, zise plictisită Otilia, lasă-mă acuma. Nu mi-a\nlăsat, și nici nu știu c-ar fi făcut vreun testament. Mie nu-mi trebuie absolut\nnimic.\n— Pianul e al tău, în orice caz, își dădu în petic Stănică, trebuie să-l\nrevendici.\n— Lasă-mă, te rog.\n— Te las, te las, respect marile dureri!\nÎntors, Stănică găsi pe Aglae distribuind banii din săculeț în grupuri.\n— Mamă-soacră, te conjur, sunt lefter, avansează-mi și mie câțiva sutari,\nsunt lefter! Și puse mâna pe un morman de piese.\n— Ai răbdare, Stănică, ce Dumnezeu, săriți toți așa? Toți banii ăștia se\nduc pe înmormântare. Doar n-o să-l îngrop ca pe un cerșetor. Ne râde\nlumea.\n— Te-aprob, mamă, o lăudă Stănică, fără să mai înapoieze banii, îți\norganizez eu ceva feeric.\n— Ce-a spus Otilia? Se informă Aglae.\n— N-are nici un testament, și eu o cred, fiindcă bătrânului îi era frică să\nlase banul din mână. Eu mă mir că nu s-au găsit bani în casă.\n— Și mie mi se pare curios!\n— Foarte curios! Se prefăcu Stănică a medita. Aici e un mister mare.\nOdată și odată am să-i dau eu de rost. Să vedeți că Stănică e și detectiv.",
  "— Mai bine ai vedea ce e cu testamentul, dacă e sau nu. Dacă a lăsat\naverea la alții, ăia să-l îngroape.\n— Numai Pascalopol știe precis. Mă duc după-masă numaidecât să-l\nîntreb.\nStănică se duse într-adevăr la Pascalopol, care află cu surprindere\nmoartea lui moș Costache și nu îndrăzni să întrebe dacă s-a găsit ori nu bani\nsub saltea, ca să nu se divulge. Confirmă inexistența testamentului:\n— Costache n-a lăsat nici un testament, e lucru sigur. A tot amânat de\nazi pe mâine, așa că, din nefericire, Otilia rămâne fără nimic.\n— Păcat, regretă Stănică, fata asta merită mai mult. L-a iubit pe moș\nCostache cum nu se mai poate mai mult. Dar o să avem noi grijă de ea, ce\nDumnezeu, o iau sub protecția mea.\n— Nu cred c-are să aibă nevoie, observă ironic Pascalopol.\n„Cred și eu că n-are nevoie, își zise Stănică, coborând scările, acum e\nliberă să-și facă de cap. Trăiește cu Felix.”\nCând Pascalopol veni să vadă pe Otilia și pe ceilalți, Aglae se plânse că\nnu e înlesnită și n-are bani suficienți pentru înmormântare. Moșierul scoase\nnumaidecât o hârtie pe care Aglae o luă fără nici o jenă, dar întrebă:\n— N-ai găsit nimic în casă?\n— Nimic, afară de niște mărunțiș.\nPascalopol, după o scurtă meditație, explică faptul:\n— Probabil că n-avea bani în casă.\nFăcuse așa dinadins, fiindcă se temea că, sporind bănuielile, ar fi putut\nsă le îndrepte toate asupra lui Felix sau a Otiliei. În sinea lui era foarte\nnedumerit de dispariția pachetului de hârtii. Otilia povesti față de toți că\nbătrânul îi vorbise de niște ochi. Pascalopol și-aduse aminte și el de același\nlucru, dar tăcu.\n— V-am spus eu că e mister mare, repetă Stănică, dar nu mă las până nu-\nl descopăr.\nAglae voia să cheltuiască puțin, dar să satisfacă onoarea familiei, care\nședea toată în numărul de preoți și de trăsuri. Se mulțumiră, în materie de\ncler, cu părintele stavrofor și cu popa Țuică. În privința trăsurilor, închiriară\nzece și obținură zece împrumut prin Stănică, de la numeroasa familie a\nacestuia. Pascalopol însuși trimise pe a lui și veni și el cu alta. Cele peste\ndouăzeci de vehicule, printre care și cupeuri, înșirate pe strada de obicei\ncam pustie, fură de un admirabil efect. Două scuturi negre așezate în poartă\npurtau inițialele lui moș Costache.",
  "— Dar ce e aici, maică? Întreba o bătrână pe Marina.\n— Ia, mort! Crezu Marina că explică.\n— Tânăr sau bătrân?\n— D-apoi cine mai știe? Peste șaizeci de ani. Bătrână dădu din cap:\n— Tânăr, vai de mine, ce-a avut?\n— Boala morții, răspunse plictisită Marina și se duse după preoții care\ntocmai veneau.\nPopa Țuică era mai supărat ca oricând de uneltirile necuratului, asupra\ncăruia țuica nu avusese un efect satisfăcător.\n— Toți suntem muritori, tăiculiță, fu consolația lui. Văzând-o pe Aurica\nși uitând unde se află, îi strigă tare:\n— Ce-ai făcut, găinușo, cu ovreiul, îl botezăm? Aurica se făcu roșie:\n— Nu știu ce ovrei, părinte, poate greșești.\n— Se poate, porumbița taichii, răspunse din fericire popa Țuică, că sunt\nbătrân și mă omoară junghiurile. Ca mâine o să mă duceți și pe mine.\nCum Aglae comandă și muzica militară, plecarea definitivă de la\ndomiciliul său a lui moș Costache fu impunătoare. Vecinii arătară gelozie:\n— Frumoasă înmormântare. Știu c-a avut trăsuri și vreme frumoasă.\nBogații și când mor au noroc.\nAglae fu încântată de lumea numeroasă care asistă, fiindcă toate\nrubedeniile lui Stănică, chiar cele mai bogate, care nici nu-l cunoșteau pe\nbătrân, veniră măcar pentru câteva minute, din disciplină familială. Asta îi\ndădu consolațiune și sentimentul intim că și-a făcut datoria. Dete și o masă\ncomemorativă, la care fu rugat să rămână și Pascalopol. Părintele făcu\nelogiul bătrânului, declarând că e liniștit în privința destinului său\nduhovnicesc, de vreme ce l-a văzut așa de bine dispus, înainte de a muri,\nspre cele bisericești. Cât despre moarte, ea e în voința nepătrunsă a Celui-\nde-sus și nu se cade să-l supărăm, arătând o durere afară din cale, dovedind\nnepătrunderea rosturilor lumii. Căci Dumnezeu a dat ca trupul să se\nrisipească întru cele dintru care s-a alcătuit, iar sufletul să se mute acolo de\nunde va fi luat la învierea cea de obște. Cel mai pătruns de evlavie se arătă\nStănică. Atunci când părintele, înainte de a se atinge de paharul de vin, se\nînchină, își făcu și el cruce. Mâncară ca și altă dată, cu aceeași lăcomie, dar\ncu demnitate. Numai popa Țuică își dădu în petic:\n— Trupul îl ia pământul și sufletul îl ia tartorul!\n— Cuvioase! Îi reproșă părintele.",
  "— Domnul! Închină paharul popa Țuică, neînțelegând. După oarecare\ncodire, popa Țuică întrebă pe Pascalopol, pe care-l contemplase îndelung:\n— Tăiculiță, dumneata ești doftor?\n— Nu, părinte. De ce?\n— Credeam că ești doftor, fiule, să te-ntreb ce să fac eu cu reumatismele\nastea care nu mă mai lasă.\n— Salicilat, fu de părere moșierul, și băi de pucioasă.\n— Oare? Se miră bătrânul.\n— Dă cu gaz, opină Aglae.\n— D-apăi c-am dat, arză-l-ar focul și de gaz, și tot mă-mpunge\nîncornoratul!\n— Am auzit că e bun camforul cu alcool, zise Olimpia.\n— Ce e aia, bogheano? Întrebă popa Țuică, ale cărui cunoștințe\nfarmaceutice erau foarte reduse.\n— Îți dă de la farmacie; e ca o bucată de zahăr, care se evaporează dacă\nn-o ții într-o pungă cu boabe de piper.\n— Ptiu, bată-l gheena! Se cruci popa Țuică. Părintele arătă o supărare cu\ntotul formală, după obicei.\n— Doamne, cuvioase, nu mai pomeni de cele rele, tocmai acum la\npraznicul unui răposat.\nApoi părintele crezu de datoria lui să se ocupe și de Otilia, adresându-se\nînsă din respect, pentru presupusa durere, celorlalți:\n— Dar domnișoara, fiica răposatului, c-am uitat cum îi zice…\n— Otilia.\n— Așa. Dar domnișoara Otilia ce-o să facă acum? O să-i fie urât fără\npărintele dumisale. Să fii tare cu sufletul, fiică, cum am văzut pe multe din\nsexul dumitale. Cel puțin dumneata rămâi cu rosturi, fiindcă știu că\nrăposatul avea stare și nu te avea decât pe dumneata.\nToți lăsară capul în jos, din felurite motive, și Aglae nu mai îndrăzni să\nafirme că Otilia nu era fata lui Costache. Preotul, luând tăcerea drept\nîntristare, zise:\n— Tinerețea învinge toate. Nu mă îndoiesc că vei găsi la mătușa\ndumitale și la toate rudele mângâierea de care are trebuință cel orfan.\nLa aceste vorbe impresionante nu plânse Otilia, care privea mereu în\nfarfuria din care nu lua nimic, ci Aurica, spre surprinderea tuturor. Otilia\nputu crede că, înduioșată de soarta ei, pe care o socotea dureroasă, Aurica\ncompătimea. În realitate Aurica plângea pentru propria ei condiție, deoarece",
  "vorbele părintelui îi trezise ideea că e ca și orfană pe lume, „fără nici un\nsprijin”.\nStănică își făcu violență, stăpânind o durere pe care n-o avusese o clipă.\n— Ce-a fost a fost, declară el, morții din groapă nu se mai scoală. Să-i\nvenerăm și să avem ochii ațintiți spre noua generație care se ridică.\n— Cuvinte înțelepte! Drept ai grăit! Aprobă părintele. Apoi părintele\nvăzu pe Felix și întrebă:\n— Dar tânărul cine este, vreo rudă? Ce studiază?\n— E student în medicină, răspunse Aglae, ne vine cam rudă. I-a fost\nCostache tutor cât a fost minor.\n— Bravo, bravo, zise preotul, și eu am un băiat, pe care, de nu l-oi da la\nșcoala militară, îl dau la medicină.\nStănică nu se putu stăpâni de a nu face mizerii morale părintelui, deși își\npăstra aerul smerit.\n— De ce, sfinția-ta, ca preot, să-l dai la armată, la medicină, în loc să-l\nfaci tot preot?\nPărintele răspunse cu foarte mult simț pozitiv:\n— Și pentru preoție ca și pentru orice meserie trebuie chemare. Iar fiu-\nmeu nu mi se pare că e bun de preot. Atunci eu sunt dator să-l pun acolo\nunde poate fi folositor țării. Însă cu ce trăiește tânărul, dacă e orfan, are\nfuncție?\n— Nu. Are ceva avere de la părinți!\n— Frumos, frumos. E foarte cuminte când părinții se îngrijesc de copiii\nlor, ca să nu rămână pe drumuri să cerșească pe la ușile altora. Iată,\nrăposatul s-a îngrijit și a lăsat domnișoarei avere frumoasă, case bune.\nToți lăsară din nou capul în jos. Otilia se scuză că nu se simte bine și se\nridică să plece. Pascalopol îi ceru învoirea să-i spună ceva și o urmă afară.\n— Cine e domnul? Întrebă iarăși preotul, nedându-și seama de repetatele\nlui gafe. Un unchi, desigur!\n— E unchi! Unchi bun! Declară Stănică cu clipiri ironice în ochi.\nPascalopol comunicase Otiliei că poate dispune de banii de la bancă și o\nsfătuia să uzeze cu prudență și să nu plece numaidecât din casa lui moș\nCostache, spre a nu trezi bănuieli.\n— Asta am vrut să-ți spun, deocamdată, încheie el. Știi sentimentele\nmele față de dumneata. Dacă nu altceva, poate să-ți fiu oricând un prieten\nmai în vârstă, un părinte lipsit de pedanterie. Când trăia Costache, te-am\ninvitat la mine, fără nici o jenă. Acum n-aș mai putea face asta, fără voia",
  "dumitale. Prejudecăți eu n-am, și nici dumneata n-ar trebui să ai, ca fată\nmodernă. Sunt lipsit de orice ocupație și aș fi vesel să-ți țiu de urât, să te\nocrotesc. Ești liberă, ai bani, nu-mi datorezi nimic. Vei face dar cum vei\ngăsi de cuviință. Dar să știi că vechiul dumitale prieten ține la dumneata ca\nîntotdeauna și te va primi cu brațele deschise oricând și în orice condiții.\nFericirea va fi numai a mea.\nPascalopol sărută mâna Otiliei și-i făcu un mic salut prietenesc cu mâna.\n— E simpatică nepoata dumitale, zise părintele lui Pascalopol, de treabă\nfată. Îmi pare foarte rău de întâmplare.\n— Ce nepoată? Întrebă moșierul, neînțelegând.\n— Domnișoara Otilia!\n— Da, da! Se-ncurcă Pascalopol.\n— Dar, urmă părintele, nu-nțeleg ce fel de unchi ești. Fratele dumneaei\nparcă nu ești, atunci din ce parte?\n— Dinspre mamă, spuse repede Aglae, și, ca să schimbe vorba, propuse\npreotului curios să vină într-o zi să facă sfeștanie și în casa ei, deoarece\npretindea că de la o vreme nu prea-i merge bine. Bănuia că sunt de vină\ngurile rele.\n— Nu, tăiculiță, fu de părere popa Țuică, toate relele omului vin numai\nde la diavol. El e pricina a toată neputința și vrăjmășia. Să mă chemi pe\nmine să-ți citesc blestemele Marelui Vasile, să vezi cum folosește. Maică,\nmaică, fuge dracul sfârâind, și lăsând fum și miros de pucioasă îndărăt, cum\nzici că e doftoria aia. De apa sfințită plesnește împielițatul. Iau colea\nbusuiocul și-l vâr în agheasmă și-l ard cu ea de-i iese sufletul, maica ploii\nlui.\n— Cuvioase, se rugă iar părintele, priveghează la cele ce spui.\n— Lasă, taică, să învăț pe aceste fiice cum se izgonește răul de la casă;\nși zic așa: „Blestemu-te pre tine, începătorul răutăților și al hulei,\nîncepătorul împotrivirii, și izvoditorul vicleniei; blestemu-te pre tine, cel\nlepădat din puterea luminii cei de sus și surpat jos întru întunericul\nadâncului pentru înălțare; blestemu-te pre tine și pre toată puterea cea\ncăzută următoare voii tale; blestemu-te pre tine, duh necurat cu Dumnezeu\nSavaot, și cu toată oastea îngerilor lui Dumnezeu, cu Adonai, cu Eloi,\nDumnezeu cel atotputernic; ieși și te depărtează de la robul lui Dumnezeu,\ncarele prin cuvânt toate le-a zidit”.\nVăzând că bătrânul e cam amețit, părintele se ridică de pe scaun:",
  "— Hai să mergem, cuvioase, că e târziu și lumea e mâhnită, ca după\nîntâmplări de acestea.\nPopa Țuică bău restul de vin din pahar și se porni cu regret spre ușă.\nAcolo se opri și spuse din nou Aurichii:\n— Când vei aduce la dreapta cale a credinței pe ovrei, vino, fiică, cu el\nsă te sfințesc cu sfânta taină a cununiei.\n— Ce tot spune? Întrebă Aglae, intrigată de misterioasele lui vorbe.\n— Nimic, mamă, așa vorbește el, nu știi că e bătrân și glumește?\nCâteva zile Aglae nu mai călcă prin casa lui moș Costache, iar Felix și\nOtilia își continuară existența, ca și cum nimic nu s-ar fi întâmplat. Apoi\nAglae puse o femeie să curățe casa, spălă pe jos, dădu afară toate lucrurile.\nO parte le luă la ea, altele le vârî înapoi, îngrămădindu-le într-o odaie.\n— Cu pianul ăsta ce faci? Întrebă ea pe Otilia. Otilia ridică din umeri.\nAglae se purta deferent, dar rece, ca față de un chiriaș care e pe cale să se\nmute. Într-o zi întrebă iarăși pe Otilia:\n— Tu ce faci? Ca să știu! Poți să stai acum cât vrei, dar să știi că eu la\nprimăvară repar puțin și închiriez casa. Nici nu e de tine odaia de sus. Mă\nmir de ce nu-ți iei în oraș o odaie mobilată!\nDin toate cuvintele Aglaei rezulta că Otilia era socotită ca o străină\ntolerată. Otilia nu se aștepta la alte purtări din partea Aglaei și știa că nu\ntrebuie să fie îngrijorată de viitor. Ar fi putut pleca oricând, însă ascultase\nsfatul lui Pascalopol și un instinct de inerție. Îi era greu să-l părăsească pe\nFelix, cu el împreună avea sentimentul că nimic nu s-a schimbat. Felix, de\nasemeni, nu se hotăra să plece, de teamă să nu se despartă de Otilia, și nu\nîndrăznea nici s-o mai întrebe asupra intențiilor ei. Aștepta miracolul ca ea\nsă deschidă gura. Lui Felix, Aglae îi făcu, ispititoare, o propunere:\n— Dumneata, cum ești singur, ai nevoie de-o familie, altfel e greu. Ce\nplăteai lui Costache, poți să-mi dai mie și stai la noi sau, dacă vrei, rămâi\nacolo, unde nu te supără nimeni și poți să faci ce poftești.\n— Am să mă gândesc, zise Felix prudent, e posibil să fac serviciul\nmilitar.\nOtilia se hotărî să ducă provizoriu pianul la o prietenă; nu din simț de\nproprietate, ci fiindcă fusese al mamei sale. O rugă pe Marina să-i găsească\nun camion. Marina, care era un fel de post telegrafic de interceptare,\ncomunică intenția în casa Aglaei. Aglae nu protestă:\n— Să și-l-ia, e al ei!",
  "Aurica începu să plângă. Declară că pe ea a neglijat-o toată viața, că n-a\navut o fericire în viață, că o fată fără pian, în ziua de azi, nu se poate mărita.\nMai curios era că nici nu știa să cânte.\n— Dragă, zise agasată Aglae, pianul nu pot s-o împiedic să și-l ia. E prea\nde tot. Trebuie să-și câștige și ea o pâine cu el.\nMarina destăinui Otiliei cele petrecute dincolo, și Otilia renunță să mai\nmute pianul.\n— Uite, arătă ea instrumentul Aurichii, ți-l dau ție, dacă vrei. Aurica\nholbă ochii de surpriză, o sărută zgomotos pe Otilia pe amândoi obrajii și-i\nmărturisi patetic:\n— Totdeauna te-am iubit pe tine, că ai fost sinceră, și n-am aprobat-o pe\nmama. Sper că n-ai să ne părăsești, cel puțin așa curând. Te fericesc, în\nfond, că ești liberă și poți să faci ce vrei. Dacă n-aveam eu familia pe cap,\nazi eram fericită.\nStănică nu spuse nimic Olimpiei de banii smulși de la bătrân. Toate\ntemerile lui moș Costache trecuseră asupra sa. Ținea banii sub cămașă, pe\npiele, nu fără primejdie, fiindcă Olimpia se uita foarte scrutător:\n— Dar ce-ai tu acolo, Stănică, de-ți stă cămașa așa umflată?\n— Nimic, ce să am, a ieșit ea așa! Și Stănică își încheia strâns surtucul.\nDe când avea bani, din care nu cheltuia nimic deocamdată, Olimpia îl\nplictisea, iar când Olimpia începu să-i tot pună întrebări, care i se păreau, pe\ndrept sau pe nedrept, indiscrete, o urî de-a binelea. Căută un pretext să se\nscape de ea. Începu s-o certe:\n— Madam, te rog să nu mă spionezi. Eu sunt avocat, sunt mai mult ca\nun duhovnic. Cine-mi încredințează un secret îl înmormântează în mine.\nPricepi? Mie mi se încredințează acte, acte, madam, de care depinde\nonoarea indivizilor, averea lor. Dacă dumneata umbli prin hârtiile mele și\narunci, Doamne ferește, una pe foc, ai nenorocit un client și m-ai nenorocit\nși pe mine. În lucrurile mele să nu umbli absolut deloc. Îți interzic formal.\nDe altfel trebuie să fac imposibilul să-mi găsesc un birou, ca să lucrez în\nliniște.\nCa să simuleze lipsa de bani, Stănică se făcu că cere împrumut Aglaei o\nsută de lei, se mulțumi cu jumătate, minți că a mai căpătat din altă parte și-\nși luă cu chirie două odăi, prin jurul Cișmigiului, mobilându-le, și punând\nafară o firmă aurită: Stănică Rațiu, avocat. Absenta tot mai des de acasă și,\nfoarte adesea, lipsea chiar noaptea. Felix îl zări o dată la braț cu Georgeta,\nfoarte radios.",
  "Într-o noapte, Stănică veni acasă târziu de tot și, cam ațâțat de băutură,\nintră în dormitor cu o idee fixă, de mult nutrită, și cu dorințe conjugale.\nOlimpia dormea, horcăind ușor, cu plapuma pe jumătate căzută. Stănică se\nașeză pe marginea patului și o bătu posesiv cu palma pe umărul gras.\nOlimpia sări în sus.\n— Ce-nseamnă asta, de mă sperii în toiul nopții?\n— Femeie scumpă! Declamă Stănică. Olimpia se întoarse pe partea\ncealaltă și căută să adoarmă din nou.\n— În definitiv, zise Stănică, încercând s-o ia în brațe, tu ești tovarășa\nmea, tu ești prima mea dragoste.\n— Dar ce ai, mă rog, în noaptea asta? Ai chef de vorbă?\n— Sunt un soț iubitor, sentimental, îndulci Stănică glasul, încercând să\nsărute pe Olimpia.\n— Fugi de-aici, ești nebun? Lasă-mă să dorm! Stănică se-nfurie:\n— Ascultă, madam, scopul căsătoriei este procreația, și când o femeie\nnu procreează, decade din drepturile ei. De vreme ce nu-mi dai o familie, nu\nmă faci util patriei, mă lași să mă pierd în negura uitării, fără urmași, care\nsă-mi poarte numele, nu mai ești, de fapt, soția mea. Eu sunt un sentimental,\nun om bun; mi-am zis că poate ești în neputința fiziologică de a-mi da un\nfiu, și cum ai făcut tot ce-ai fost în stare, născând un copil neviabil, am fost\nînvins de caritate, de amorul spiritual pentru tine, de amorul steril. Dar văd\ncă nu e așa. Dumneata ești încă capabilă de a da fii și te sustragi\nîndatoririlor morale față de societate. Sunt sigur că ai recurs și la droguri, ca\nsă distrugi sforțările mele pentru crearea unei familii. Din momentul acesta,\nmi s-a luat de pe ochi o perdea, văd limpede și înfrâng sentimentalismul.\nNemaifiind soția mea de facto, voi face ca, în curând, să nu mai fi nici de\njure.\nZicând acestea, Stănică ieși pe ușă, trântind-o. Olimpia, încă\nsomnoroasă, și neînțelegând bine ce urmărește Stăni-că, își închipui că bate\ncâmpii, ca de obicei, căscă leneșă și adormi adânc. A doua zi nu-l văzu pe\nStănică și se miră. Acesta nu veni nici la masa de prânz, nici seara, nici\nnoaptea, nici două zile consecutive. Olimpia, îngrijorată, alergă la Aglae și\nse întrebă dacă nu i s-a întâmplat ceva lui Stănică, plecând cu chef de acasă.\nDar Aurica, în turneul ei zilnic, îl văzuse chiar cu o oră mai înainte.\nNiciodată Stănică nu se supărase cu atâta obstinație. Olimpia își zise însă că\no să-i treacă și așteptă iarăși, câteva zile, fără ca Stănică să apară. Atunci,",
  "îngrijorată de atâta nebunie, cum o socotea ea, descoperi cealaltă locuință a\nlui Stănică și-l prinse acolo:\n— Ce este asta, Stănică? Glumă e asta, să lipsești atâta vreme de acasă?\nStănică luă un aer solemn:\n— Doamnă, v-am spus că în urma încetării de fapt a conviețuirii noastre,\nprin însăși voința dumitale, am luat măsuri să ne despărțim legal.\n— Se vede că te-a amețit cineva. Haide acasă și nu te mai maimuțări\nașa.\nStănică nu se îmblânzi, în ruptul capului, și Olimpia se întoarse,\nplângând, la Aglae:\n— E nebun? Zise Aglae, supărată. N-are ce mânca și face pe\nindependentul? Ori a dat de bani?\nDe la Stănică veni un fel de scrisoare-notificare, în tonul acesta:\n„Stimată doamnă, Vă comunic și în scris ceea ce v-am notificat prin viu\ngrai, că orice legături între noi au încetat, urmând ca să recurgem la\ndespărțirea legală. Motivul este imposibilitatea în care mă aflu de a avea\ncopii, care să-mi păstreze numele, imposibilitatea, probabil fiziologică,\nîntrucât un copil s-a născut neviabil, agravată și de rea-voință și dovezi\njignitoare de repulsie față de mine. De altfel, vă aflați și în culpa de\nneurmare a soțului în domiciliul conjugal, întrucât acest domiciliu se află de\nmult în strada… Etc. Este în interesul dumitale să tranșăm această\nchestiune, fără zgomot, prin consimțământul ambelor părți.\nVă salut cu mult respect, Stănică Rațiu”\n— N-am avut noroc cu copiii și pace! Se căină Aglae. Am să mă duc să-i\ndau una, să mă țină minte. Supărarea are și ea marginile ei. Să zic că i-ai\nfăcut ceva. Bine! Oamenii se ceartă și se-mpacă. De ce nu l-ai luat și tu mai\ncu binișorul?\n— Dar, mamă, zise Olimpia, plângând cu multă abundență de secreții\nnazale, dar nu i-am zis nici pis, pentru numele lui Dumnezeu, asta pică așa,\ndin senin. Nu m-am certat cu el aproape niciodată. Să știi că are pe cineva și\ncaută pricină de despărțire. Sunt rudele lui care-l tot îndeamnă să facă o\ncăsătorie mai bogată. Doar i-ai văzut! Toți cu trăsuri, cu diamante.\nAglae se duse la Stănică:\n— I-ascultă, omule! Ce te-a apucat? Ne râde lumea! N-am eu destulă\nsupărare, de la o vreme încoace, cu Simion, cu Titi, cu Costache, mi-a mai\nvenit și asta pe cap? Ce-ai cu fata? Spune-mi!\n— Am explicat tot ce era de explicat!",
  "— Fleacuri! Dacă Olimpia ți-a spus ceva, ori ți-a făcut vreo supărare,\nspune-mi să știu și eu, să știe și ea. Oamenii uită, nu se dușmănesc așa, fără\nsfârșit. Ce fel de recunoștință e asta? Te-am ținut aproape numai eu, atâta\nvreme, ți-am dat de mâncare și bani de buzunar, ți-am dat casă, ți-am dat tot\nce-ai vrut, mai mult decât copilului meu, fiindcă n-ai avut nici o meserie.\nAcum, fiindcă ai dat poate de bani, îmi plătești cu mofturi?\nStănică luă o atitudine demnă:\n— Doamnă, nimeni mai mult ca mine nu cultivă recunoștința. Știu tot\nce-ați făcut pentru mine și nu tăgăduiesc nimic, în mine se dă o luptă\ndureroasă între sentiment și datorie. Sentimentul îmi dă brânci către aceea\ncare a fost soția mea și către dumneata care mi-ai fost ca și o mamă, iar\ndatoria către societate mă îndeamnă să caut fericirea paternității, de care\nsunt privat de la moartea lui Relu. Îți voi păstra recunoștință eternă, iar\nOlimpiei respectul ce datoresc unei femei care mi-a fost scumpă. Dar nu\ninsista, nu căuta să te folosești de slăbiciunea mea. Dumneata însăți ar\ntrebui să mă încurajezi să fac ce fac.\nAglae se exasperă:\n— Eu să te îndemn să lași pe Olimpia, după ce te-am luat zdrențăros?!\n— Doamnă! Protestă cu dignitate Stănică.\n— Banditule!\nAglae și Olimpia consultară un avocat. Acesta le vorbi așa:\n— Fără îndoială că doamna e aceea care are dreptate și soțul caută\nnumai pricini de divorț. Motivele invocate sunt neserioase, în speță, fiindcă\nnu se pot controla. Dar ce puteți obține? Cel mult divorțul să se pronunțe în\nfavoarea dumneavoastră, căci altă cale nu e. Nu puteți trăi cu un om hotărât\nsă divorțeze, care vă va căuta mereu pricini de ceartă. Așa că în loc de a vă\nmai expune unor confruntări penibile, e mai bine să consimțiți. Altă cale,\nomenește, nu văd.\nBunul-simț al avocatului era evident, și Olimpia se decise să divorțeze.\nBucuria lui Stănică fu așa de mare, încât, înduioșat, ceru învoirea să-și ia o\nultimă oară adio de la acelea care-i fuseseră mamă și scumpă soție. I se\nrăspunse că va fi aruncat pe ușă afară, cu sergentul, ceea ce îi dădu\nsentimentul că e o victimă.\nStănică se îmbrăcă din ce în ce mai luxos și, cerând deocamdată o\ntrăsură de la rudele sale, trecu mândru de câteva ori pe strada Antim.\nFelix așteptă ca Otilia să spună ceva, dar fata tăcea ca și mai înainte. I se\npăru nedelicat să mai deschidă vorba, acum când doliul era încă proaspăt.",
  "Fata ședea încuiată în odaie și părea că se plictisește. Îi era silă să iasă în\noraș, îmbrăcată în negru, iar să iasă altfel o împiedica superstiția că făcea un\nrău. Se dăduse jos o dată, să încerce pianul, dar la prima notă se\nînspăimântă de ecoul gol, închise capacul și renunță. Acum își cercetă,\nstând în mijlocul canapelei, toate nimicurile din odaie și făcea mormane, pe\ncategorii. Intră odată la Felix, cu o fotografie a ei, făcută la Paris:\n— Asta ai văzut-o?\n— Nu! E foarte reușită.\n— Ți-o dau ție!\nFelix stătu o clipă nedumerit, înfricoșat să mulțumească.\n— Pentru ce mi-o dai? Stărui el.\n— Așa… Credeam că ții să ai fotografia mea.\n— O fotografie se dă cuiva de care te desparți, ca amintire! Otilia își lăsă\nmâinile subțiri peste umerii lui Felix:\n— Nu, nu, nu ți-am dat-o pentru despărțire. Mi-a venit așa să ți-o dau!\nFelix îi sărută mâna ajunsă în dreptul gurii și Otilia îl atinse ușor cu\nbuzele pe obraz. Tânărul se întoarse și apucă de mâini pe fată, într-un gest\nmai viu. Aceasta se apără blând:\n— Felix, e păcat acum, să fim cuminți. Mai bine spune-mi ce făceai\naici?\nFelix îi arătă groasele tratate. Otilia se uită în unul, răsfoindu-l cu\ndegetele ei subțiri, și zise:\n— Trebuie că muncești foarte mult!\n— Da, vreau cu orice chip să ies bine la examene!\n— Și ai să fii mulți ani ocupat așa?\n— Câțiva ani și din ce în ce mai mult. Cu toate astea, adevărata muncă\nproductivă, științifică nu va începe decât după ce voi termina studiile. Am\nde gând să mă specializez, să devin un nume.\nFelix privi cu hotărâre calmă, neorgolioasă pe Otilia. Aceasta își trecu\ndegetele prin părul lui:\n— E foarte frumos ceea ce faci tu, te admir. Când mă gândesc că alții la\nvârsta ta, chiar și fără să aibă viitorul asigurat, se țin de petreceri.\n— Dacă ai ști, Otilia, de ce energie sunt în stare, de ce abnegație, dacă aș\navea cui să închin această forță! Numai munca goală nu-mi ajunge, îmi\ntrebuie dragostea.\n— Dar dacă eu îți spun: nu te iubesc decât pe tine și, orice s-ar întâmpla,\ntu rămâi prietenul meu adevărat, ai putea să-ți realizezi idealurile?",
  "— Ce să se întâmple?\n— Știu eu? Parcă putem să facem tot ce ne trece prin cap?\n— Putem! Afirmă dârz Felix. Otilia îi încurcă părul:\n— Poți tu, acolo, în studiul tău, în cariera ta bărbătească, dar sunt și alte\nlucruri, care nu se pot, în viață.\n— Ce anume? Otilia schimbă vorba:\n— Câți ani ai tu, Felix, acum? Douăzeci și unu și ceva! Nu? Felix\nconsimți cu capul. Fata îl strânse, ușor, de gât:\n— Tu știi că eu sunt mai bătrână decât tine? Da, ăsta este tristul adevăr!\n— Și ce are a face? Crezi că… Asta e o piedică… În…\n— Aș! N-am vrut să spun asta! Cât ești de bănuitor! Am spus doar că\nsunt bătrână.\n— La vârsta asta? Dar ai fizionomia unui copil.\nOtilia trecu în fața oglinzii și se contemplă. Observația lui Felix era\nîntemeiată. Otilia avea fața neschimbată, de totdeauna, și nu părea mai mult\nde optsprezece ani.\n— Tu nu cunoști viața, Felix, reluă Otilia ideea, pentru o fată, reușita în\nviață nu e o chestiune de studiu și de energie. Admir inteligența și voința ta\nde bărbat, dar astea nu sunt bune și pentru o femeie. Rostul femeii este să\nplacă, în afară de asta nu poate fi fericire!\n— Ai dreptate, așa e, confirmă Felix, ea trebuie să placă bărbatului\nenergic, ca să-i dea gustul de a lupta.\n— Nu știu cui trebuie să placă, știu însă că o femeie ignorată de bărbat e\nun monstru. Privește la biata Aurica. Singura noastră formă de inteligență,\nmai mult de instinct, e să nu pierdem cei câțiva ani de existență, vreo zece\nani cel mult. Cât crezi tu că mai am de trăit, în înțelesul adevărat al\ncuvântului? Cinci, șase ani! Pe urmă, am să capăt cearcăne la ochi,\nzbârcituri pe obraz, o să devin agitată ca Aurica, imposibilă. Când ai venit\ntu eram o fetiță, și acum, după atât de scurt timp, sunt bătrână. Tu nu te\npricepi în lucrurile astea, Felix. Voi la douăzeci și unu de ani sunteți copii,\nși la treizeci de ani abia vă însurați. Când voi avea treizeci de ani însă,\npentru mine a început declinul. Pascalopol (nu te supăra că-i pronunț\nnumele) e cam de vârsta tantei Aglae, și el este elegant și cu suflet tânăr, și\nte asigur că place la multe femei, iar Aglae e o babă. Succesul nostru în\nviață e o chestiune de viteză, iubite Felix. Ah, ce rău îmi stă negrul, mă\nînvinețește la față.\nOtilia dădu să plece. Dar mai întâi întrebă:",
  "— Tu ești ocupat, nu?\n— Ai nevoie de mine? Sunt la dispoziția ta!\n— Nu vreau nimic! Te-am întrebat dacă tu ești într-o epocă de studiu,\ncând trebuie să citești mult, să lucrezi.\n— Asta, da! Mărturisi Felix.\n— Ei, bine, lucrează, e singurul mod de a-mi face plăcere! Nu uita că\nmi-ai făgăduit că vei face carieră!\nOtilia începu să împartă în dreapta și în stânga lucruri pe care nu le mai\ngăsea utile (și aproape totul nu-i mai trebuia), și Aurica avu lotul cel mai\nmare din această distribuție.\n— De ce-ți împarți lucrurile? Întrebă Felix.\n— Ce mai lucruri! Rochii vechi, sticle goale de parfum, ilustrate,\nmănuși, fleacuri de astea… O femeie nu are, propriu-zis, nimic, decât\nrochiile de pe ea. Și astea încă trebuie să fie de ultima modă.\nDin pradă luă și Aglae. Purtând mănușile și ciorapii Otiliei, mândră de\nacest mic desfrâu senil, nu înceta de a ocărî pe fată, din două puncte de\nvedere: întâi că cumpăra numai lucruri scumpe, ca și când ar fi milionară, al\ndoilea că nu e strângătoare și aruncă obiecte în bună stare. Plictisită de\ndoliu, Otilia, îngenunchind într-o seară înainte de culcare în pat, se rugă în\ngând astfel: „Papa, tu știi bine că eu te iubesc, dar negrul nu-mi stă bine. Tu\nm-ai lăsat totdeauna să mă-mbrac cum vreau și m-ai apărat de alții, de ce\nvrei ca acum să-mi fie silă de mine? Pentru tine n-are nici o însemnătate\ndacă eu mă-mbrac în alb sau negru. Și într-un fel, și-ntr-altul tot tristă sunt\nfără tine.”\nOtilia își făcu cruce și se culcă, iar a doua zi aruncă doliul și umblă după\njurnalele de mode.\n— Na, zise Aglae, zărind-o pe fereastră, ți-am spus eu că nu ține doliul!\n„Papa în sus, papa în jos.' Toate numai maimuțăreli. Se vede că i-a dat\nCostache bani pe furiș, că altfel de unde-ar avea?\nÎn fond Otilia se plictisea și ar fi voit să iasă în oraș însoțită de cineva.\nSe temea să nu-l tulbure pe Felix și-l întrebă într-un chip cu totul vag:\n— Ce de mai citești! Ai să te-mbolnăvești.\nSe aștepta ca Felix să răspundă: „Dacă vrei, pot întrerupe puțin lectura”.\nÎnsă Felix confirmă:\n— Într-adevăr, am mult de lucru!\n— Atunci, zise Otilia, te las să-ți vezi de treabă.",
  "La masă, fata îl rugă să-i vorbească despre el, despre impresiile lui de la\ncursuri, ceea ce Felix făcea, cu oarecare prudență, nevoind să fie pedant.\nDar era grav în pasiune și nu putea să-și ascundă tulburarea sub frivolități.\nOtilia îi spuse:\n— Tu ai o profunditate care sperie o fată. Dacă ai ști ce proaste suntem\nnoi, fetele!\n— Te sperii pe tine?\n— Nu pe mine! Sperii pe orice fată, în genere, fiindcă fetele nu văd\ndeparte și n-au cultul măreției, cum scrie în cărți.\n— Mă ironizezi!\n— Ah, nu! Vorbesc de fetele comune, dacă ai urmări să ai satisfacțiile\nmărunte. Sunt și fete sublime. Dar fetele admiră pe oamenii ca tine și merg\ndupă oameni ca Stănică.\n— Mi-e indiferent. Nu voi iubi niciodată o fată seacă. Te iubesc pe tine,\ncare ești frivolă numai în aparență, dar în fond ești inteligentă și profundă.\n— Sunt și eu ca toate fetele!\nAltă dată, Otilia chemă pe Felix lângă ea și-l supuse unui interogatoriu\nîmblânzit cu îmbrățișări:\n— Felix, stai aici, gândește-te bine, și numai după ce te-ai gândit bine,\natunci să-mi răspunzi. Să presupunem că noi doi ne-am căsători.\n— De ce „să presupunem”?\n— Fii serios și ascultă. Când un lucru nu e încă, se presupune. Ei bine,\nsă presupunem că ne-am căsători, crezi tu că am putea face asta așa de\ncurând?\n— Pentru ce nu?\n— Pentru că ești legat de studiile tale, fiindcă nu ești încă liber să faci ce\nvrei! Un tânăr ca tine are nevoie de oarecare libertate, câtăva vreme, ca să\ncunoască viața. E firesc. Dacă ne-am căsători acum, peste câțiva ani, când\nți-ai face cariera, te-ai și plictisi de viața de familie.\n— Niciodată nu mă voi plictisi de tine!\n— N-am zis de mine, am zis de viața de familie. Când vei fi liber și vei\nîncepe să arunci ochii în jurul tău, atunci ai să te simți legat. O soție, așa îmi\nînchipui, fiindcă n-am nici o competență, trebuie să fie totdeauna o ultimă\nalegere.\n— Cauți fel de fel de pricini, fiindcă nu mă iubești. În loc să-mi spui\nneted.",
  "— Ba te iubesc. Nu mă-ntrerupe. Și eu, și tu avem nevoie de puțină\nzburdălnicie, și-ți spun sincer că o căsătorie numaidecât mi se pare ceva\npedant, paralizant, ceva gen Aurica. Putem să lungim logodna câțiva ani, și,\ncum nu putem sta împreună aici, să ne ia lumea la ochi, mergem la Paris, tu\npentru medicina ta, eu pentru pian, stăm acolo, studențește, până ce ni se va\nnaște instinctul casnic. Felix dragă, te iubesc, dar vreau să mi se mai zică\ndomnișoară, e așa de chic, să mi se dea ciocolată etc. Ia închipuie-ți –\n„Doamnă! Stimată doamnă!” (Otilia îngroșă vocea, imitativ) – e oribil.\n— Otilia, dar n-avem nevoie să spunem la toată lumea că suntem\ncăsătoriți, mai ales în străinătate, putem trăi ca niște adevărați boemi, să ne\nfacem de cap. Însă căsătoria e un legământ tainic, care ne dă încredere la\namândoi.\n— Când nu este încredere firească, n-o poate da căsătoria. Ai avut cazul\ncelebrului Stănică.\n— Dacă nu suntem căsătoriți, continuă Felix, nu putem sta nici alături\nunul de altul.\n— De ce?\n— Fiindcă… Fiindcă eu te iubesc… Fiindcă eu te iubesc cum trebuie să\niubească orice om normal, se încurcă Felix. Și nu voi consimți niciodată să\nnu mă port leal cu viitoarea mea soție. Tu nu ești Georgeta!\n— Nu sunt Georgeta, e sigur, dar iert pe Georgeta!\nÎn altă zi, Otilia îmbrățișă iarăși pe Felix, în chipul ei copilăresc, și-l\nîntrebă:\n— Felix, gândește-te bine și apoi răspunde-mi. Dacă o fată ți-ar spune:\nam gust să cutreier lumea cu tine, să fac cele mai fantastice meserii, să\najungem dansatori în Mexic, ți-ai lăsa, iubind-o, rosturile tale, ai renunța la\ncariera ta, la studiile tale?\nTânărul o privi mirat:\n— E cineva, zise el, care să-mi ceară, cu tot dinadinsul, așa ceva?\n— Nu, Felix. Am pus și eu o întrebare nebună.\nOtilia risipise într-atât lucrurile ei, încât odaia rămăsese aproape goală și\nnu se putea închipui că va mai putea sta mult, în astfel de condiții. Își\nstrânsese lucrurile în două geamantane și alergă toată ziua prin oraș. Lui\nFelix îi lămurea că nu mai voia să stea multă vreme acolo, sub ochii Aglaei,\ncare avea aerul că o ține de milă. Îl întrebă și pe el ce are de gând să facă.\n— Dar asta, Otilia, depinde de tine. Dacă zici că mă iubești, atunci tu\nîmi vei spune ce să fac. Dacă nu…",
  "— Ai dreptate! Te iubesc, nu te îndoi. Voi decide eu ce e de făcut.\nAfară era primăvară timpurie, și zăpezile se topiseră inundând totul.\nVrăbiile se lăsau în bandă să culeagă ceea ce găseau după moină. Un fior de\nenergie trecea prin trupul lui Felix. Într-o seară de la începutul lui martie,\nFelix stătu până târziu, citind. Auzea alături pași în odaie, zgomot de lucruri\nmișcate. Apoi totul se potoli și i se păru chiar că ghicește stingerea lămpii.\nTârziu de tot, spre miezul nopții, auzi o scârțâitură a ușii de alături, pași\nușori de picioare goale care merseră până în dreptul ușii lui.\n— Felix, se auzi glasul șoptit al Otiliei, tu dormi?\n— Nu!\n— Stinge lampa.\nCu sentimentul unui lucru neașteptat, Felix suflă pe deasupra sticlei. Ușa\nse deschise și se-nchise la loc, și în slaba lumină aruncată de flacăra din\nsobă tânărul zări pe Otilia, cu picioarele goale, în cămașa ei lungă de\nnoapte. Părea o păpușă mărită. Toată convorbirea se urmă mai în șoaptă.\n— Dragă Felix, m-am gândit foarte bine, bine de tot. În interesul meu și\nal tău, acum nu ne putem căsători.\nDezolarea lui Felix se simți în întuneric, în destinderea mușchilor. Otilia\nîl strânse tare de gât, apropiindu-se de el.\n— Nu ne putem căsători acum, am zis, dar mai pe urmă, da. Ca să-ți dau\no dovadă că te iubesc, am venit la tine. Putem fi bărbat și soție și fără\nbinecuvântarea lui popa Țuică.\nFelix o luă în brațe (era foarte ușoară), o înăbuși în sărutări, primite fără\nîmpotrivire, apoi se așeză pe fotoliu, cu fața la pieptul ei:\n— Otilia, șopti el, solemn, m-am încredințat. Ceea ce faci tu acum,\nnumai o fată cu suflet fin putea să facă. Iartă-mă că am pus la îndoială\ndragostea ta și bunele tale intenții. Nu, nu trebuie să mă lași tu să fiu\nnedelicat. De acum încolo cred că vei fi odată soția mea și te voi aștepta\noricând.\nOtilia îl sărută o dată, apăsat, apoi sări în picioare.\n— Știi ce? Vreau cel puțin, dacă tu ești atât de leal, să dorm noaptea asta\nla tine. Să vad cum e în patul unui băiat.\nSe aruncă în patul lui Felix, ghemuindu-și picioarele subțiri în poalele\ncămășii, și tânărul o înveli bine și apoi merse el însuși și se-ntinse pe o\ncanapea mică, lângă sobă.\n— Otilia, șopti el, în chip de „noapte bună”, sunt foarte fericit. Noaptea\nasta e solemnă în existența mea.",
  "Dimineața Felix se sculă sprinten și privi spre pat. Plapuma forma un\ncuib gol. Tânărul își închipui că Otilia a trecut în camera ei, se spălă repede\npe față, cântând, se pieptănă și ieși în geamlâc, să bată la ușa fetei.\n— Otilio, Otilio?\nNu răspunse nimeni. Trase clanța și văzu că ușa se deschide. Înăuntru nu\nera nimeni, odaia aproape goală, geamantanele lipseau. Felix alergă ca un\nnebun pe scări, căută prin toate odăile și o descoperi pe Marina în bucătărie:\n— Unde e domnișoara Otilia?\n— Păi, nu știi? A plecat din zori, cu trăsura, cu geamantane cu tot. S-a\ndus unde-o fi urma ei.\nMultă vreme Felix stătu într-o prostrație totală, apoi, venindu-și puțin în\nfire, simți nevoia să alerge, colindă străzile și Șoseaua, și, în sfârșit, se\nhotărî să meargă la Pascalopol. Acolo află că moșierul era plecat la Paris cu\n„domnișoara”. Peste două săptămâni primi o carte poștală ilustrată cu aceste\nrânduri: „Cine a fost în stare de atâta stăpânire, e capabil să învingă și o\ndragoste nepotrivită pentru marele lui viitor. Otilia”\nDe atunci Felix n-o mai văzu niciodată pe Otilia. Află numai că se\ncăsătorise cu Pascalopol, pe care-l urî din nou. Războiul dădu lui Felix,\npeste câțiva ani, prilejul de a se afirma încă de tânăr. După încheierea păcii\nfu aproape numaidecât profesor universitar, specialist cunoscut, autor de\nmemorii și comunicări științifice, colaborator la tratate de medicină cu\nprofesori francezi. Se căsători într-un chip care se cheamă strălucit și intră,\nprin soție, într-un cerc de persoane influente. Stănică se însură cu Georgeta,\ncu care nu avu „fii”, dar avu protectori asidui, făcu politică; declară că simte\n„un ritm nou”, fu chiar prefect într-o scurtă guvernare, și acum este\nproprietarul unui blockhaus, pe bulevardul Tache Ionescu. Unele gazete de\nșantaj îl acuză că patronează tripouri și cercuri de morfinomani. Felix l-a\nîntâlnit odată, și Stănică, bătându-l pe umeri familiar, l-a felicitat:\n— Bravo, știu că te-ai ajuns. Era și de prevăzut. Știi că Otilia nu mai e\ncu Pascalopol?\nFelix nu îndrăzni să întrebe ce s-a făcut, dar așteptă totul de la limbuția\nlui Stănică:\n— A divorțat de Pascalopol, după ce l-a tocat, și acum e prin Spania,\nprin America, nu știu pe unde, nevasta unui conte, așa ceva. Și aia s-a ajuns.\nPe Pascalopol, Felix îl întâlni, o dată, în tren, în drum spre Constanța.\nEra bătrân de tot, uscat la față, dar tot elegant, și aproape nu mai semăna cu",
  "cel de altădată. Fălcile îi tremurau când vorbea. Fu Pascalopol acela care\nrecunoscu pe Felix.\n— Mă mai cunoști? Eu sunt Pascalopol!\nDupă câteva vorbe banale, moșierul scoase din buzunar o fotografie care\nînfățișa o doamnă foarte picantă, gen actriță întreținută, și un bărbat exotic,\ncu floare la butonieră. Fotografia era făcută la Buenos Aires.\n— Nu știi cine e? Întrebă Pascalopol pe nedumeritul Felix. Otilia!\nSperiat, Felix se mai uită o dată. Femeia era frumoasă, cu linii fine, dar\nnu era Otilia, nu era fata nebunatică. Un aer de platitudine feminină stingea\ntotul. Avusese dreptate fata: „noi nu trăim decât cinci-șase ani!”\n— Și… Și de ce v-ați despărțit?\n— O! Pentru nimic. Eram prea bătrân, vedeam că se plictisește, era o\nchestiune de umanitate s-o las să-și petreacă liberă anii cei mai frumoși. S-a\ncăsătorit bine și-mi scrie, uneori. Pe dumneata te-a iubit foarte mult și mi-a\nspus chiar că, dacă ar ști că suferi, nu s-ar da înapoi de a mă înșela cu\ndumneata. Mi-a spus aceasta… Dar n-a făcut-o. A fost o fată delicioasă, dar\nciudată. Pentru mine e o enigmă.\nFelix se închise în biroul lui și scoase vechea fotografie pe care i-o\ndăduse Otilia. Ce deosebire! Unde era Otilia de altădată? Nu numai Otilia\nera o enigmă, ci și destinul însuși. Dinadins, într-o duminică, o luă pe strada\nAntim. Prefacerile nu schimbaseră cu totul caracterul străzii. Casa lui moș\nCostache era leproasă, înnegrită. Poarta era ținută cu un lanț, și curtea toată\nnăpădită de scaieți. Nu mai părea să fie locuită. Cele patru ferestre din față,\nde o înălțime absurdă, înălțau rozetele lor gotice prăfuite, iar marea ușă\ngotică avea geamurile plesnite. Felix își aduse aminte de seara când venise\ncu valiza în mână și trăsese de schelălăitorul clopoțel. I se păru că țeasta\nlucioasă a lui moș Costache apare la ușă și vechile vorbe îi răsunară\nlimpede la ureche: „Aici nu stă nimeni!”\nSFÂRȘIT"
]