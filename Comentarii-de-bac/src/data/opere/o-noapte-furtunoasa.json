[
  "O noapte furtunoasă - Comedie în 2\nacte\nExportat de la Wikisource pe 27 august 2025",
  "Personajele\nJUPÂN DUMITRACHE TITIRCĂ INIMĂ-REA,\ncherestigiu, căpitan în garda civică\nNAE IPINGESCU, ipistat, amic politic al căpitanului\nCHIRIAC, tejghetar, om de încredere al lui Dumitrache,\nsergent în gardă\nSPIRIDON, băiat pe procopseală în casa lui Titircă\nRICĂ VENTURIANO, arhivar la o judecătorie de ocol,\nstudent în drept și publicist\nVETA, consoarta lui Jupân Dumitrache\nZIȚA, sora ei\nÎn București, la Dumitrache\nACTUL I\n(O odaie de mahala. Ușă în fund dând în sala de\nintrare; de ambile părțile ușii din fund, câte o\nfereastră. Mobile de lemn și paie. La stânga, în planul\nI și-n planul din fund câte o ușă; în dreapta, pe planul\nal II-lea altă ușă. În dreapta în fund, răzemată de\nfereastră, o pușcă de gardist cu spanga atârnată lângă\nea.)\nSCENA I",
  "JUPÂN DUMITRACHE, în haine de căpitan de gardă\nfără sabie, și NAE IPINGESCU\nJUPÂN DUMITRACHE (urmând o vorbă începută): Iaca,\nniște papugii... niște scârța-scârța pe hârtie! ’I știm noi!\nMănâncă pe datorie, bea pe veresie, trag lumea pe sfoară cu\npișicherlicuri... și seara... se gătesc frumos și umblă după\nnevestele oamenilor să le facă cu ochiul. N-ai să mai ieși cu\no femeie pe uliță, că se ia bagabonții laie după dumneata.\nUn ăla... un prăpădit de amploiat, n-are chiară în pungă și se\nține după nevestele negustorilor, să le spargă casele, d-le!\nIPINGESCU: Nu se ia după toate, jupân Dumitrache; după\ncum e și femeia: dacă trage la ei cu coada ochiului și face\nfasoane, vezi bine! bagabonții atât așteaptă.\nJUPÂN DUMITRACHE: Ba să am pardon! Știu eu ce vrei\ndumneata să zici... Dar nevastă-mea nu- i d-alea, d-le.\nIPINGESCU: Vai de mine! jupân Dumitrache, adică,\ngândești că am vrut pentru ca să-ți fac un atac? Îmi pare\nrău!\nJUPÂN DUMITRACHE: Nu, nene Nae; dar vreau să zic\nadică că nevasta mea nu-i d-alea cum ziseși, și iaca, după\nmine de ce s-a luat?\nIPINGESCU: S-a luat bagabonții și după dumneata?\nJUPÂN DUMITRACHE: S-a luat și se ia...",
  "IPINGESCU: Și cum ești dumneata!...\nJUPÂN DUMITRACHE: Eu am ambiț, domnule, când e\nvorba la o adică de onoarea mea de familist...\nIPINGESCU: Rezon!\nJUPÂN DUMITRACHE: Apoi să știu de bine că intru în\ncremenal! Să mai văz eu numai că se ține bagabontul după\nmine, lasă-l...\nIPINGESCU: Care bagabont?\nJUPÂN DUMITRACHE: Ei! iaca... un bagabont! de unde-l\ncunosc eu?\nIPINGESCU: Apoi, dacă nu-l cunoști, de unde știi că-i\nbagabont?\nJUPÂN DUMITRACHE: Asta-i Una vorbim și bașca ne-\nnțelegem. Dar de! ai dreptul; nu știi ce mi s-a întâmplat, nu\nștii cum mă fierbe el pe mine de 2 săptămâni de zile... Nu\ncă mi-e frică de ceva, adică de nevastă-mea... să nu...\nIPINGESCU: ’Aida de! Coana Veta! Mie-mi spui? n-o știu\neu?...\nJUPÂN DUMITRACHE: Nu că mi-e frică... dar am ambiț,\ndomnule; când e vorba la o adică de onoarea mea de\nfamilist...",
  "IPINGESCU: Rezon!\nJUPÂN DUMITRACHE: Bagabontul...\nIPINGESCU: Că bine zici! începuseși să-mi spui istoria.\nJUPÂN DUMITRACHE: Stai s-o iau de la cap.\nIPINGESCU: Stau.\nJUPÂN DUMITRACHE: Știi dumneata că la lăsata secului\nam mers la grădină la „Iunion”; erau eu, consoarta mea și\ncumnată-mea Zița. Ne punem la o masă, ca să vedem și noi\ncomediile alea de le joacă Ionescu[1]. Trece așa preț ca la un\nsfert de ceas, și numai ce mă pomenesc cu un ăla, cu un\nbagabont de amploiat...\nIPINGESCU: De unde știi că era amploiat?\nJUPÂN DUMITRACHE: După port nu semăna a fi\nnegustor. Mă pomenesc că vine și se pune la altă masă\nalături, cu fața spre masa noastră și cu spatele la comedie.\nȘade rezemat într-un peș[2], șade, șade, șade, și se uită lung\nși galiș la cocoane, se uită, se... Eu, cum m-a făcut\nDumnezeu cu ambiț, mă scol ca să plecăm; cocoanele nu!\ncă să mai ședem, că încă nu s-a isprăvit comèdia. Încep să\nmă-ncruntez la bagabontul și mai că-mi venea să-l cârpesc,\ndar mi-era rușine de lume; eu de! negustor, să mă pui în\npoblic cu un coate-goale nu vine bine... Mai mă uit eu\nîncolo, mai mă fac că nu mă sinchisesc de el... bagabontul",
  "cu ochii zgâiți la cocoane; ba încă-și pune și ochilarii pe\nnas. Tii! frate Nae, să fi fost el aici să mă fiarbă așa, că-i\nsărea ochilarii din ochi și giubenul[3] din cap, de auzea\ncâinii din Giurgiu.\nIPINGESCU: Rezon!\nJUPÂN DUMITRACHE: În sfârșit, se isprăvește comèdia.\nNe sculăm să plecăm; coate-goale se scoală și dumnealui.\nPlecăm noi, pleacă și dumnealui după noi. Eu îl vedeam cu\ncoada ochiului; dar nu vream să le spui cocoanelor, ca să nu\nle rușinez. Știi cum e Veta mea,... rușinoasă.\nIPINGESCU: Mie-mi spui? n-o știu eu?... Ei?\nJUPÂN DUMITRACHE: Ei! Apucăm pe la Sfântul Ionică\nca să ieșim pe Podul-de-pământ, - papugiul cât colea după\nnoi; ieșim în dosul Agiei[4], - coate-goale după noi; ajungem\nla Sfântul Ilie în Gorgani, - moftangiul după noi; mergem\npe la Mihai-Vodă ca să apucăm spre Stabilament, - mațe-\nfripte după noi... Eu trăgeam cu coada ochiului... fierbeam\nîn mine, dar nu vream să spui cocoanelor...\nIPINGESCU: Rezon! ca să nu le rușinezi.\nJUPÂN DUMITRACHE: Știi cum e Veta mea...\nIPINGESCU: Rușinoasă, mie-mi spui?",
  "JUPÂN DUMITRACHE: Când apucăm de la Stabilament\nîn sus, mă uit înapoi cu coada ochiului și nu mai văd pe\ncoate-goale. Mai mergem ce mai mergem, mă uit iar... mă\niertase bagabontul.\nIPINGESCU: Jupân Dumitrache, adică să am pardon de\nimpresie, eu gândesc că numa’ ți-ai făcut spaimă degeaba.\nPoate că omul o fi șezând prin partea locului, pe Dealul\nSpirii. Ei! a venit și el la grădină ca și dumneavoastră, a stat\nși el până la isprăvitul comediei, și s-a nemerit să apucați tot\npe-un drum ca să vă înturnați la domiciliu. El a rămas la al\nlui și dumneavoastră ați mers înainte.\nJUPÂN DUMITRACHE: Așa am crezut și eu întâi, dar stai\nsă vezi!... A trecut după aia o săptămână la mijloc. Îmi ca și\nuitasem eu de istoria bagabondului; gândeam și eu: poate c-\no fi stând coate-goale prin partea locului, - bunioară vorba\ndumitale. Așa, zice cumnată-mea ieri: „Nene, hai deseară la\n«Iunion» la Ionescu!” Cum auzii eu de „Iunion”, mă făcui\nverde la față. „Ce să mai căutăm la comediile alea\nnemțești[5], niște mofturi; dăm parale și nu înțelegem\nnimica; mai bine punem banii în buzunarul ălălalt și zicem\ncă ne-am dus.” - „’Aide, nene, zău! parol! să n-ai parte de\nmine și de Veta!” Ei! când am auzit așa vorbă mare, n-am\nputut pentru ca s-o tratez cu refuz.\nIPINGESCU: Rezon!",
  "JUPÂN DUMITRACHE: Ei! haide!... dar unde mă\ngândeam eu că o să mi se întâmple un așa ceva. Ne ducem.\nȘedem la o masă mai la o parte; ședem cât ședem, și începe\ncomedia. Nu știu cum mă-ntorc cu ochii înapoi, și pe cine\ngândești că văz la masa de la spate?...\nIPINGESCU: Pe bagabontul...\nJUPÂN DUMITRACHE: Pe coate-goale, domnule, pe\nmoftangiul, pe mațe-fripte, d-le! Fir-ai al dracului de\npungaș!... Bagabontul, nene, cu sticlele-n ochi, cu giubenul\nîn cap și cu basmaua iac-așa scoasă. Cum m-a văzut, - că\ntrebuie să fi fost schimbat la față, cum sunt eu când mă\nnecăjesc (își mângâie favoritele) - cum m-a văzut, a sfeclit-\no... A întorsc capu-ncolo și a început să bea din țigară știi\nașa, niznai. Dar mă trăgea cu coada ochiului. Mă-ntorc eu\niar la loc și mă fac că mă uit la comedii, se-ntoarce și\nbagabontul iar cu ochii la cocoane!... mă it iar la el, iar se-\nntoarce-ncolo;... mă-ntorc iar la comedii, iar se uită la\ncocoane;... mă uit iar la el, iar se-ntoarce-ncolo; mă-ntorc\niar comedii...\nIPINGESCU: Iar se uită la cocoane...\nJUPÂN DUMITRACHE: Ei! iac-așa m-a fiert fără apă\ntoată seara...\nIPINGESCU: În sfârșit?",
  "JUPÂN DUMITRACHE: În sfârșit... plecăm; coate-goale\ndupă noi. Era să mă-ntorc în poarta „Iunionului”, să-i zic\nnuma’: „Ce poftești, mă musiu?” și să-l și umflu; dar știi,\nam ambiț; m-am gândit: eu negustor... să mă pui în poblic\ncu un bagabont ca ăla, nu face...\nIPINGESCU: Rezon!... Ei! pe urmă?\nJUPÂN DUMITRACHE: Pe urmă s-a ținut iar gaie după\nmine.\nIPINGESCU: Până la Stabilament...\nJUPÂN DUMITRACHE: Da, până la Stabilament! S-a ținut\ndupă mine până la răscruci, știi, unde vrei s-apuci spre\ncazarmă. Ce ziceam eu? „Haide, drace, haide! să intri tu pe\nstrada lui Marcu Aoleriu ori Catilina și lasă!” Aveam de\ngând să intru cu cocoanele în casă, să trimit repede pe\nChiriac pe poarta de din dos pe maidan să-i iasă înainte, și\neu să-l iau pe la spate,... să-l apucăm la mijloc pentru ca să-l\nîntreb: „Ce poftești, mă musiu?” și să-l și umflu!... Și dacă\nnu-i ajungea, să-mi tai mie favuridele! (își mângâie\nfavoritele)\nIPINGESCU: Ei! dacă nu-i ajungea, despărțirea[6] e\naproape; să fi poftit la mine la despărțire cu lăcrămație, că-i\nîmplineam eu cât îi mai lipsea.\nJUPÂN DUMITRACHE: A avut noroc! mare noroc a avut\nbagabontul; a scăpat!",
  "IPINGESCU: Iii! păcat... Cum?\nJUPÂN DUMITRACHE: Când am trecut eu de răscruci cu\ncocoanele, și bagabontul era să intre după noi în uliță, a ieșit\nhaita de câini de la maiorul din colț, și i-a tăiat drumul lui\ncoate-goale. Am lăsat pe Zița acasă, m-am suit degrab cu\nVeta sus, am trimis pe Chiriac repede pe maidan, eu i-am\nieșit înainte peste uluci tocmai pe la prăvălia lui Bursuc;\ndar... geaba! până să ieșim noi, fugise bagabontul!\n(Se aude glasul lui Chiriac, strigând afară: „Spiridoane!\nSpiridoane!”)\nIPINGESCU: Iacătă vine Chiriac. Să n-auză.\nJUPÂN DUMITRACHE: Aș! de el nu mă sfiesc. La din\ncontra, el știe toată istoria, i-am spus-o de la început... Atâta\nom de încredere am... Băiat bun!... ține la onoarea mea de\nfamilist. Dacă nu l-aș fi avut pe el, mi-ar fi mers treaba\ngreu. Eu, știi, cu negustoria, mai mergi colo, mai du-te\ndincolo, mă rog, ca omul cu daraveri, toată ziua trebuie să\nlipsesc de-acasă. Pe de altă parte, ce să-ți spui! am ambiț,\nțiu când e vorba la o adică la onoarea mea de familist. De!\ncând lipsesc eu de-acasă, cine să-mi păzească onoarea?\nChiriac săracul! N-am ce zice! onorabil băiat! De-aia m-am\nhotărât și eu, cum m-oi vedea la un fel cu meremetul[7]\ncaselor, îl fac tovarăș la parte și-l și însor!\nIPINGESCU: Da’... coana Veta ce zice?",
  "JUPÂN DUMITRACHE: Consoarta mea?... Ce să zică?...\nDe! ca muierea... mai ursuză. Am cam băgat eu de seamă că\nnu-l prea are ea la ochi buni pe Chiriac; dar - știi cum m-a\nfăcut Dumnezeu pe mine, nu-i trec muierii nici atitica din al\nmeu, - i-am zis pe șleau: „Nevastă, e băiat onorabil și\ncredincios; n-ai ce-i face: ce-i al omului e al omului!”\nIPINGESCU: Rezon!\nSCENA II\nACEIAȘI - CHIRIAC\nCHIRIAC (intrând prin fund): Jupâne, trebuie să facem\nmandat de arestare pentru Tache pantofarul de la Sf. Lefteri;\nnu vrea să iasă mâine la izirciț cu nici un preț.\nJUPÂN DUMITRACHE: Dar pentru ce nu vrea?\nCHIRIAC: Zice că-i bolnav. Am trimis gornistul de trei ori\nla el cu biletul, și l-a primit cu refuz. Zice mă-sa că nu poate\numbla, că de-abia s-a sculat după lingoare.\nIPINGESCU: Să dea certificat medical.\nCHIRIAC: M-am dus eu la el chiar în persoană; zic: pe ce\nbază nu vrei să vii mâine la ezirciț, d-le? zice: sunt bolnav,\nd-le sergent, zice, de-abia mă țiu pe picioare, nu pot să merg\nnici pân’ la prăvălie, zice; zic: nu cunosc la un așa rezon\nfără motiv; zice: aduc martori, d-le sergent, că am zăcut o",
  "lună de zile, zice, întreabă și pe popa Zăbavă de la Sfântul\nLefterie, zice, alaltăieri m-a grijit, m-a spovedit; zic: n-am\neu de-a face cu popa Zăbavă, nu-l am pe listă, zic, eu pe\ndumneata te am pe listă; să te prezanți mâini la companie. -\nAcu, trebuie să-i dăm mandat, pentru ca să-l iau mâine\ndimineață.\nJUPÂN DUMITRACHE: Să-i dăm, să-l iei! Ala-i de-al\nciocoilor[8], îl știu eu; cât a umblat dânsul fel și chip să\nscape de gardă...\nIPINGESCU: Și eu îl am însemnat pe musiu Tache la\ncatastiful meu; e finul lui Popa Tache.\nJUPÂN DUMITRACHE: Ei! vezi!\nCHIRIAC: Lasă-l că nu se sfințește el cu mine, jupâne, îl\npocăiesc eu... Ei! după aia pe nea Ghiță Țircădău nu l-a\nputut găsi gornistul deloc. A fost la el și ieri și astăzi cu\nbiletul; cică n-a dat pe-acasă de 3 zile!\nJUPÂN DUMITRACHE: Pricopsitul de cumnatu-meu, n-aș\nfi mai avut parte de el! Cine știe în ce cârciumă s-a-\nnfundat!...\nIPINGESCU: L-am văzut eu azi dimineață, trece pe la\ndespărțire.\nCHIRIAC: Mă duc să-i trimeț gornistul cu biletul pentru\nmâine. (iese repede)",
  "IPINGESCU: Era afumat rău nenea Ghiță.\nJUPÂN DUMITRACHE: Ei! bravos! asta e 1 la mână. Om\nstricat, d-le! Păi de ce am dezvorțat-o pe Zița de el,\ngândești? Nu mai putea trăi cu mitocanul, d-le...\nIPINGESCU: Rezon!\nJUPÂN DUMITRACHE: Fată frumoasă, modistă și\nînvățată și 3 ani la pansion, să-și mănânce ea tinerețele cu\nun ăla... Tot gândeam la început, că de! e tânăr, o să-i treacă\nmai încolo, o să-și vie la pocăință. Aș, ți-ai găsit! Țircădău\nși om de treabă! Eu, ca ăla, cumnat mai mare, cum am zice\nca și un frate, tot i dam povețe fetii să mai rabde, să nu\nstrice casa. Cu azi, cu mâine, a răbdat biata fată - biată să nu\nfie! - a răbdat cât a răbdat, până m-am pomenit într-o zi că\nvine țipând la mine, pe cum că: „Nene, moartă, tăiată, nu\nmai stau cu mitocanul, scapă-mă de pastramagiul! să știu de\nbine că mă duc la mănăstire, pâine și sare nu mai mănânc cu\nel!” Ei! dacă am văzut ș-am văzut, zic: „Lasă, Zițo, zic, îți\ngăsești tu norocul, n-a intrat zilele-n sac! acu e vremea ta!\nLac să fie, că broaște destul!” - ș-am și dezvorțat-o. Apoi nu\nmai era de suferit așa trai. N-o mai maltrata, domnule,\nmăcar cu o vorbă bună. Mă rog, o dată ce nu e bărbatul\nlevent, ce fel de casă să mai fie ș-aia?\nIPINGESCU: Mie-mi spui? Nu i-am încheiat eu procestul-\nverbal atuncea noaptea, când a tratat-o cu insulte și cu\nbătaie?",
  "(Chiriac reintră)\nJUPÂN DUMITRACHE: Apoi de! n-a avut dreptul muierea\nsă-l? Om fără ambiț, d-le, nu ținea la onoarea lui de\nfamilist! Un mitocan, mă rog; zice că-i negustor, alege-s-ar\npraful!\nCHIRIAC: Jupâne, da’ deseară că ești de rond... mergi?\nJUPÂN DUMITRACHE: Mai e vorbă? cum să nu merg?\nDe ce m-am îmbrăcat? nu vezi?\nCHIRIAC: Jupâne, da’ face toate posturile? nu-i așa? Nu\nsunt multe... până pe două după 12 le isprăvești.\nJUPÂN DUMITRACHE: Așa, cam pe la 2 după 12, ca\ntotdeauna... Chiriac băiete (îl trage la o parte) ia vezi tu...\nmă știi că am ambiț, când e vorba la o adică, țiu la...\nCHIRIAC: Lasă, jupâne, că doar nu mă cunoști de ieri de-\nalaltăieri.\nSCENA III\nACEIAȘI - SPIRIDON (aducând o gazetă)\nJUPÂN DUMITRACHE (lui Spiridon): Dar mai mult nu\nputeai să șezi, mă?",
  "SPIRIDON: Vezi că era mulți muștirii, jupâne, până să-mi\ndea madama gazeta.\n(Ipingescu ia gazeta)\nJUPÂN DUMITRACHE: Mă Spiridoane, fii băiat de\ntreabă, mă, că iau pe sfântul Niculae din cui; știi că i-am\npus sfârcul nou de ibrișim să nu-i fac saftea pe spinarea ta!\nSPIRIDON: Da’ de ce, jupâne?\nJUPÂN DUMITRACHE: Atâta-ți spui eu ție: ’aida! du-te\niute și cere cocoanii să-mi dea sabia și cintironul. (Spiridon\npleacă.) Chiriac băiete, (îl ia la o parte) ia vezi, știi că am\nambiț, țiu când e la o adică...\nCHIRIAC: Lasă, jupâne, mă știi că consimț la onoarea\ndumitale de familist.\nJUPÂN DUMITRACHE: Ei! ia vezi...\nCHIRIAC: N-ai grije, jupâne... Eu mă duc să închiz\ncantorul și magazia. (cătră Ipingescu, care, de când a adus\nSpiridon gazeta, a sorbit-o cu ochii pe toate fețele.)\nBonsoar, nene Nae.\nIPINGESCU: Salutare, onorabile!\n(Chiriac iese, prin fund, după ce a schimbat gesturi de\nînțelegere, despre onoarea de familist, cu jupân",
  "Dumitrache.)\nSPIRIDON (vine din dreapta cu sabia și cintironul): Iaca,\nna, jupâne, poftim.\nJUPÂN DUMITRACHE: Ce făcea cocoana, mă?\nSPIRIDON: Cosea galoanele la mondirul lui nea Chiriac.\nJUPÂN DUMITRACHE: Ce a zis?\nSPIRIDON: Zicea că să vii mai devreme la noapte, că-i e\nurât singură-n casă.\nJUPÂN DUMITRACHE: Uită mă! Ce ți-e cu muierea\nfricoasă! (strajnic) Da’ Chiriac nu-i aicea?\nSPIRIDON: Jupâne, nea Chiriac mi-a zic să-nchidem mai\ndegrabă, că ai să pleci de rond.\nJUPÂN DUMITRACHE: Du-t’ de ado cheile și le du lui\nChiriac jos. (Spiridon iese.) Nene Nae, auziși cum îmi\npoartă Chiriac de grija rondului? Ei! i-e tot frică să nu uit\nreglementul. Are ambiț băiatul, ca să fie compania noastră\ncea mai abitir din toate. Gândești d-ta că mai primeam eu să\nfiu căpitan dacă nu-l alegea pe el sergent? Știi cum a regulat\ncompania? E I, d-le, poci să zic...\nIPINGESCU: Bravos!",
  "JUPÂN DUMITRACHE: Face să-i dea și dicorație!\nIPINGESCU: Să-i dea! de ce să nu-i dea? Și el e d-ai noștri,\nbăiat din popor...\nJUPÂN DUMITRACHE: Firește, dicorățiile nu sunt făcute\ntot din sudoarea poporului?\nIPINGESCU: Rezon!\nSPIRIDON (venind din fund): S-a închis, jupâne; acuma\neu... mă duc să mă culc?\nJUPÂN DUMITRACHE: Da, dar tutun și cărticică ți-ai\nluat? Chibrituri ai?\nSPIRIDON: Ce tutun, jupâne?\nJUPÂN DUMITRACHE: Te face că nu înțelegi, ai? Nu știi\nce tutun? Eu n-am aflat că tragi țigară? Aoleo, Spiridoane,\nnu te-oi prinde odată!... Săracul sf. Niculae! i știi tu păpara\nlui...\nSPIRIDON: Zău, jupâne.\nJUPÂN DUMITRACHE: Haida pleacă. (Spiridon pleacă.)\nMă! spune lui nen-tu Chiriac să nu uite de ce ne-a fost\nvorba... să fie cu ochii-n 4.\nSPIRIDON (ieșind): Bine, jupâne.",
  "SCENA IV\nIPINGESCU, JUPÂN DUMITRACHE\nJUPÂN DUMITRACHE (șezând pe scaun): Hei! ia să\nvedem acu ce mai zice politica. Citiși ceva?\nIPINGESCU: Bravos ziar, d-le! Ăsta știu că combate bine.\nJUPÂN DUMITRACHE: Apoi nu-i zice lui degeaba\n„Vocea Patriotului Naționale”!...\nIPINGESCU (citește greoi și fără interpunctație):\n„București 15/27 răpciune[9]. - Amicul și colaboratorele\nnostru R. Vent. ..., un june scriitor democrat, a cărui\nasinuitate o cunoaște demult publicul cititor, ne trimite\nurmătoarea prefațiune a unui nou op al său. I dăm astăzi\nlocul de onoare, recomandând cu căldură poporului suveran\nscrierea amicului nostru. Republica și Reacțiunea sau\nVenitorele și Trecutul. – Prefațiune. - Democrațiunea\nromană, sau mai bine zis ținta Democrațiunii romane este\nde a persuada pe cetățeni, că nimeni nu trebuie a mânca[10]\nde la datoriile ce ne impun solemnaminte pactul nostru\nfundamentale, sfânta Constituțiune...”\nJUPÂN DUMITRACHE (mulțumit): Ei, bravos! Aici a\nadus-o bine.",
  "IPINGESCU (căutând șirul unde a rămas): „... A manca...\nsfânta Constituțiune...”\nJUPÂN DUMITRACHE (cam nedomirit): Adică, cum s-o\nmănânce?\nIPINGESCU: Stai să vei... că spune el... „Sfânta\nConstituțiune, și mai ales cei din masa poporului...”\nJUPÂN DUMITRACHE (nedumirit): E scris adânc.\nIPINGESCU: Ba nu-i adânc deloc. Nu pricepi? Vezi cum\nvine vorba lui: să nu mai mănânce nimeni din sudoarea\nbunioară a unuia ca mine și ca dumneata, care suntem din\npopor; adică să șază numai poporul la masă, că el e stăpân.\nJUPÂN DUMITRACHE (lămurit): Ei! așa mai vii de-acasă.\nBravos! Zi-i nainte.\nIPINGESCU: Stai să vezi: acuma vine un ce și mai tare.\nJUPÂN DUMITRACHE: Ei!?\nIPINGESCU (urmând citirea): „... A mânca poporul mai\nales, este o greșală neiertată, ba putem zice chiar o crimă...”\nJUPÂN DUMITRACHE (cu deplină aprobare): Știi că și\naici lovește bine! Da! cine mănâncă poporul să meargă la\ncremenal!",
  "IPINGESCU (bătând cu mâna-n gazetă): Apoi de ce scrie\nel, sireacul!\nJUPÂN DUMITRACHE: Dă-i nainte, că-mi place.\nIPINGESCU: „... Ba putem zice chiar o crimă. (schimbând\ntonul și mai grav.) Nu! Orice s-ar zice și orice s-ar face, cu\ntoate zbieretele reacțiunii, ce se zvârcolește sub disprețul\nstrivitor al opiniunii publice; cu toate urletele acelora ce cu\nnerușinare se intitulează sistematici opozanți...”\nJUPÂN DUMITRACHE (care la fiece accent al lui\nIpingescu a dat mereu din cap în semn de aprobare, îl\nîntrerupe cu entuziasm): Hahahaha! i-a-nfundat!\nIPINGESCU (urmând cu tărie): „... Nu! în van! noi am\nspus-o și o mai spune: situațiunea Romaniei nu se va putea\nchiarifica; ceva mai mult, nu vom putea intra pe calea\nviritabilelui progres, până ce nu vom avea un sufragiu\nuniversale...” (amândoi rămân foarte încurcați.)\nJUPÂN DUMITRACHE: Adicătele, cum vine vorba asta?\nIPINGESCU (după adâncă reflecție): A! înțeleg! bate în\nciocoi, unde mănâncă sudoarea poporului suveran... știi:\nmasă... sufragiu[11]...\nJUPÂN DUMITRACHE: Ei! acu înțeleg eu unde bate\nvorba lui! Ei! bravos! bine vorbește...",
  "IPINGESCU: Ăsta combate, d-le, nu ți-am spus eu!\nJUPÂN DUMITRACHE: Apoi, nu-i zice lui degeaba\n„Vocea Patriotului Naționale”!\nIPINGESCU: „... Până ce nu vom avea un sufragiu\nuniversal. Am zis și subsemnez! R. Vent... studinte în drept\nși publicist.”\n(Când încă nu sfârșește bine Ipingescu de citit, se aude\nafară, în stradă, ceartă mare.)\nUN GLAS DE BĂRBAT (de afară): Lasă, cocoană! Poate\ncă să mor și să nu ți-o fac!\nGLASUL ZIȚII (de afară): Mitocane! pastramagiule! la\npolițiune! (amândouă glasurile vorbesc deodată.) Nene\nDumitrache! (Jupân Dumitrache și Nae Ipingescu rămân\nuimiți.)\nJUPÂN DUMITRACHE (ascultând): Săi, nene Nae!\nIPINGESCU: Urgent! (strânge repede gazeta și scoate\nfluierul de la cheotoarea mondirului. Amândoi ies fuga prin\nfund, Ipingescu șuierând signalul de alarmă.)\nSCENA V\nSPIRIDON (singur, intră din dreapta făcându-și o țigară):\nMăă! al dracului rumân și jupânul nostru! Bine l-a botezat",
  "cine l-a botezat „Titircă Inimă-Rea”. Ce are el cu mine?\nZău! Biata cocoană și cu nea Chiriac! Cu ei mai am noroc,\nei mai mă scapă de afurisitul, că despre partea lui jupân\nTitircă Inimă-Rea, halal să fie de oasele mele! m-ar\ncotonogi. Ieri săptămâna, când s-a întors de la grădină cu\ncocoanele, m-a găsit deștept: „Bravos, musiu Spiridoane!\nzice, nu te-ai culcat pân-acuma; mâine dimineață jupânul\nsăracul să deschiză prăvălia; ai stat pân-acuma să bei la\ntutun, ’ai? - Nu jupâne, zic, da’ dacă nu mi-e somn. -Nu ți-i\nsomn, ’ai? stai că-ți fac eu ție poftă de culcat!”... Bietul nea\nChiriac m-a scăpat, că luase pe sfântul Niculae din cui... Ieri\nseară m-a găsit dormind: „Bravos, musiu Spiridoane! zice;\ndormi, ce-ți mai pasă! tutun ai tras destul, acum te-ai pus să\ntragi la aghioase; trai, neneaco, cu banii băbachii! - Nu,\njupâne, da’ dacă mi-a fost somn, zic. - Somn, ’ai? Te trage\ntraiul îl bun la somn! (Auzi, cu sfântul Niculae trai bun,\ncăde-i-ar bunul pe inimă lui jupânul!) Tragi la somn? Stai\ncă am eu leac să-ți tai de piroteală.” Și mi-a și pus mâna-n\npăr. Dacă nu era cocoana să sară pentru mine tocmai la\napropot, mă rupea, că nu-ș’ ce-avea, era turbat rău de tot (s-\naude zgomot). Auliu! Vine! (stinge repede țigara cu\ndegetele și o bagă în buzunar.)\nSCENA VI\nSPIRIDON, ZIȚA (intră agitată)\nZIȚA: Auzi mizerabilul! să se-ntinză până-ntr-atâta ca să-\nmi facă un afront.",
  "SPIRIDON: D-ta ești, cocoană Zițo? Bine că veniși. Eu n-\nam putut să viu. Mi-era frică să nu mă spuie nea Chiriac lui\njupânul, că am umblat noaptea pe drum...\nZIȚA (repede): Ei! L-ai găsit? I-ai vorbit? I-ai dat? I-ai\nspus?\nSPIRIDON: Da, cocoană.\nZIȚA: Ce-a zis?\nSPIRIDON: „Mersi!”\nZIȚA: Și tu ce i-ai spus?\nSPIRIDON: „Pentru puțin.”\nZIȚA: Nu i-ai spus cum ți-am zis eu?\nSPIRIDON: Ba da, l-am luat să-i arăt casa.\nZIȚA: Nu mai trebuia să-i arăți nimic, că-i scrisesem eu în\nbilet unde să vie.\nSPIRIDON: Așa mi-a zis, să-i arăt casa, ca să meargă la\nsigur... Dar când să ies de pă maidan cu dumnealui, tocmai\ntrecea jupânul de la vale; am lăsat pe persoana în chestiune\nsă m-aștepte pe maidan și eu am sărit peste uluci prin\nfundul curții, că mi-era frică să nu dea jupânul cu ochii de\nmine, ori să vie acasă și să nu mă găsească.",
  "ZIȚA: Prostule! Nu știi că nenea e de rond la noapte? Nu\nmai dă pe-acasă până la ziuă.\nSPIRIDON: Dar dacă mă găsea pe uliță, plăteai dumneata\npielea mea?\nZIȚA: Ei! Și zi persoana în chestiune așteaptă pe maidan?\nSPIRIDON: Da, și mi-a dat și biletul ăsta ca să ți-l aduc.\nZIȚA (luând biletul): Și nu mi-l dai mai curând! Adu să\nvăz. (merge la o parte și citește.) „Angel radios! De când\nte-am văzut întâiași dată pentru prima oară, mi-am pierdut\nuzul rațiunii... (își comprimă palpitațiile.) Te iubesc la\nnemurire, Je vous aime et vous adore: que prétendez-vous\nencore?[12] Inima-mi palpită de amoare. Sunt într-o\npozițiune pitorească și mizericordioasă[13] și sufăr peste\npoate. O da! Tu ești aurora sublimă, care deschide bolta\nazurie într-o adorațiune poetică infinită de suspine\nmisterioase, pline de reverie și inspirațiune, care m-a făcut\npentru ca să-ti fac aci anexata poezie:\n„Ești un crin plin de candoare, ești o fragilă zambilă, Ești o\nroză parfumată, ești o tânără lalea! Un poet nebun și tandru\nte adoră, ah! copilă! De a lui pozițiune turmentată fie-ți\nmilă; Te iubesc la nemurire și îți dedic lira mea! Al tău\npentru o eternitate și per toujours[14].”",
  "(Foarte aprinsă, își face vânt cu scrisoarea și se plimbă\nrepede.): Spiridoane băiete, du-te, du-te iute; te așteaptă\nsiguralmente... du-te... spune-i să aștepte, viu și eu după tine\nnumaidecât, numai să vorbesc cevașilea cu țățica.\nSPIRIDON: Nu pot, cocoană, să mă duc, până nu mi-o da\nvoie ori nea Chiriac, ori cocoana.\nZIȚA: Unde-i Chiriac?\nSPIRIDON: Nu știu, pân curte.\nZIȚA: Dar țața?\nSPIRIDON: Lucrează dincolo. (Zița pornește spre ușa din\nstânga, când ușa se deschide și Veta intră.) Iacătă-i\ncocoana.\nSCENA VII\nACEIAȘI - VETA\nVETA (intră cu lucrul în mână; coase galoanele la un\nmondir de sergent de gardă civică; este obosită și distrată,\nvorbește rar și încet): Cine-i aici? (văzând pe Zița.) A! Tu\nerai? mă miram cine-i. (trece încet să șază cu lucrul la masa\ndin dreapta.)\nZIȚA: Eu, țățico; te rog lasă pe Spiridon să se ducă pân’ la\nmine acasă, ca să-mi aducă mantelul; bate vântul și mi-e",
  "frică să nu răcesc când m-o întoarce... (tăcere. Veta șade la\ndreapta și lucrează adâncită în gânduri.) Îl lași, țațo? (se\napropie de ea.)\nVETA: ’Ai? Ce să las?\nZIȚA: Să lași pe Spiridon să-mi aducă ceva de acasă.\nVETA: Da, îl las.\nZIȚA: Du-te, Spiridoane.\n(Spiridon, după ce schimbă privire și semne cu Zița, iese.)\nVETA: Dar tu, Zițo, la ce-ai venit? (lucrează înainte.)\nZIȚA: Stai să-ți spui... Dar nu mă-ntrebi, țațo, să-ți\npovestesc ce am pățit cu mitocanul! Să vezi, e halima...\nAuzi, mizerabilul! să-ndrăznească să-mi ție drumul ca să-mi\nfacă un atac... Stai, țațo, să-ți spui și să te crucești, nu\naltceva. Mai adineaori ședeam acasă. Tușica, cum știi c-a\nfăcut-o Dumnezeu, se culcă o dată cu găinile. Eram\nambetată[15] absolut. Dramele Parisului[16] câte au ieșit\npână acuma le-am citit de 3 ori. Ce să fac? N-aveam ce citi.\nZic: hai să mă duc la țața, dacă nu s-o fi culcat, să mai stăm\nde vorbă. Scoț ivărul de la șalon și plec. Când să trec pe\nmaidan, mă pomenesc cu mitocaul, cu pricopsitul de\nȚircădău, că-mi taie drumul. „Bonsoar-bonsoar”, și știi așa\ndeodată, sanfasò:[17] „Hei, cocoană, zice, mai bine ți-e\nacuma văduvă? - Pardon, domnule, zic, n-am de-a face cu",
  "dumneta, și mai I când e la o adică, nu sunt văduvă, sunt\nliberă, trăiesc cum îmi place, cine ce are cu mine! Acu mi-e\ntimpul: jună sunt, de nimini nu depand, și când oi vrea, îmi\ngăsește nenea Dumitrache bărbat mai de onoarea ca\ndumneata. - Mi-i că t-ei căi! - Zic: pardon, d-le, nu-ți permit\nsă te-ntinzi mai mult la un așa afront; mă-nțelegi? - zice...”\nVETA (întrerupând-o scurt): Zițo... ce e când ți se bate\ntâmpla a dreaptă?\nZIȚA: Îți vine o bucurie.\nVETA: Mie, bucurie?... nu crez.\nZIȚA: Da’ de ce nu?\nVETA: Dar când ți se bate a’ stângă?\nZIȚA: Te-mpaci cu o persoană cu care ești certată.\nVETA (ridicând capul cu mult interes): Da? (dând din\numeri.) Cu cine să mă-mpac?... Nu sunt certată cu nimeni.\nZIȚA: Așa... zic mitocanului... țațo, că era trăsnit... Am\nauzit că de la o vreme-ncoace într-o băutură o duce. Uf!\nțățico, mașer, bine că m-a scăpat Dumnezeu de traiul cu\npastramagiul! Să trăiesc eu cu un mitocan! Nu era de mine;\neu sunt o persoană delicată; bine că m-am văzut liberă!...\nAșa - să nu-mi uit vorba - zic mitocanului: „Nu-ți permit,\ndomnule, să te naintezi la un așa afront! Da’ el: „Gândești,",
  "zice, că o să te măriți, cocoană? -Asta mă-mportă pe mine,\ncine ce treabă are! - Să te măriți, ’ai? Cât o trăi Ghiță\nȚircădău, ori să te-nhăitezi cu vreunul? Săracul! Dar să știu\nde bine că merg cu el de gât până la Dumnezeu, tot n-ai\ndumneata parte de un așa ceva; încai dacă m-ai lăsat pe\nmine, să te duci la mănăstire, că așa te lăudai la trebunar!...\n-Mitocane, pastramagiul! La polițiune! Vardist! Nene\nDumitrache!...” Am avut țațo, parte că a sărit nenea\nDumitrache și cu Nae ipistatul! aminteri, mitocanul scosese\nșicul[18] de la baston pentru ca să mă sinucidă... Ei! Ce zici\ndumneata, țățico, de nasul care și l-a luat mitocanul? (Veta\nnu răspunde; Zița s-apropie de ea și o observă.) „Țațo! Ce\nai? Plângi?”\nVETA (ștergându-se la ochi): Eu? De ce să plâng? Mă\ndoare capul, mi-e cam rău.\nZIȚA: Îți sunt ochii turburi grozav...\nVETA: Nu-ș’ ce am; parcă mă-ncearcă niște friguri.\nZIȚA: Nenea e de rond la noapte?\nVETA: Da. (s-apucă iar de lucru.) Tu mai stai, Zițo\nZIȚA: Nu, țațo; o să mă duc și eu să mă culc; trebuie să fie\ntârziu.\nSPIRIDON (intră și trece repede lângă Zița): Cocoană!\n(încet.) Până acu am așteptat degeaba. L-am căutat peste",
  "tot, și pe maidan, și pe uliță, nu e nicăieri.\nZIȚA (încet): Biletul, zici că i l-ai dat.\nSPIRIDON: Nu știi? I l-am dat de când m-am dus la\ntutungerie, când m-a trimes jupânul. (iese în dreapta)\nZIȚA: Bine. (cătră Veta.) Ei! țațo, eu mă duc, bonsoar,\nalevoa. Culcă-te și matale, nu mai lucra dacă ți-e rău.\nVETA: Lasă să-mi fie rău. (râzând silit.) Mai bine ar fi să\nmor.\nZIȚA: Vai de mine! Ce vorbă-i asta? Ce, ți-e rău de tot? Să\ntrimitem să caute pe nenea.\nVETA: Aș! Ești nebună! Nu vezi că glumesc. Mă doare\ncapul; nu ți-am spus? Am lucrat mult la lumânare. (are un\nfior.) M-a tras și fereastra... Cum m-oi culca, îmi trece.\nZIȚA: Atunci, alevoa, bonsoir, țațo. (pleacă și se întoarce.)\nA! să nu uit; mâine ne vedem, știi că-i sărbătoare. Să ne\nlegăm de nenea să ne ducă la „Iunion”.\nVETA (repede): La „Iunion”? Nu Zițo, nu mai merg la\n„Iunion”.\nZIȚA: Da’ de ce?",
  "VETA: Pentru că... pentru că nu-mi face nici o plăcere\nacolo, nu-nțeleg comediile alea... Ei! Ce să-ți spui! Nu voi.\nZIȚA: Ei, Doamne! Țato, parol, știi că ești curioasă! Ce,\npentru comediile alea mergem noi? Mergem să mai vedem\nși noi lumea. Ce, adică toți câți merg acolo înțeleg ceva,\ngândești? Merg numai așa de un capriț, de un pamplezir; de\nce să nu mergem și noi?\nVETA: De ce, de ne-ce, nu voi să merg.\nZIȚA: ’Aide, zău, țațo; i zic eu lui nenea,... vrei?\nVETA: Nu voi, ți-am spus o dată, și nici dumnealui nu mai\nvrea să meargă; mi-a spus de azi dimineață: degeaba-i zici.\nZIȚA: Zău! Țățico, parol! Să mă-ngropi!\nVETA: Nu merg, Zițo, nu. Mă știi tu; când zic o vorbă e\nvorbă.\nZIȚA: Zi, nu vrei să mergi, țațo?\nVETA: Nu.\nZIȚA (obidindu-se treptat): Nu?\nVETA: Nu.",
  "ZIȚA (podidind-o plânsul): Fir-ar a dracului de viață ș-\nafurisită! Că m-a făcut mama fără noroc! (pleacă.) N-am\navut parte și eu pe lume măcar de o compătimire! (iese,\nplângând și trântind ușa, prin fund. - Spiridon intră din\ndreapta.)\nSCENA VIII\nSPIRIDON, VETA\nVETA (lasă mondirul din mână): Spiridoane băiete, tu de ce\nmai stai? Mai ai vreo treabă?\nSPIRIDON: Nu, cocoană.\nVETA: Apoi, dut-t’ te culcă, ce mai aștepți? - Domnul\nChiriac unde este?\nSPIRIDON: E jos pân curte; adineaori șede pe lavița de la\npoartă. Dar... nu știu ce o fi având nea Chiriac, cocoană...\nparcă nu-i sunt toți boii acasă...\nVETA: Cine știe ce-o fi având și dumnealui.\nSPIRIDON: E necăjit foc; un ceas s-a tot plimbat pe jos;\ncând am trecut pân curte, umbla de colo până colo, parcă\nvorbea singur și se bătea cu pumnii-n piept...\nVETA: O fi supărat, cine știe!... Spune-i să-nchiză poarta.\nGaloanele i le-am cusut; uite mondirul, să i-l duci.",
  "SPIRIDON: Bine, cocoană. (vrea să plece cu mondirul.)\nVETA: Pe urmă, să-i spui... nu; pe urmă, să te duci să te\nculci, nu mai ai ce căuta p-aci. Să nu vie dumnealui să te\ngăsească deștept, că iar o pați.\nSPIRIDON (aparte): Ei, că parcă dacă m-o găsi dormind\nnu-i tot un drac!\nVETA: ’Aide, du-te.\nSPIRIDON: Mă duc; noapte bună, cocoană.\nVETA: Noapte bună, Spiridoane. (Spiridon iese.) Noapte\nbună!... Săracul Spiridon! Nu știe el ce-i pe sufletul meu, nu\nștie el cum râde de mine! Eu și noapte bună!... (merge încet\nla fereastra din dreapta ușii din fund, se uită în curte, apoi\nse-ntoarce tot adâncită în gânduri.) Ei! Iacă nu vrea omul,\nnu vrea! Dragoste cu sila nu se poate. - Nu-i mai place, nu\nmai vrea!... Bine! N-o să mor nici eu!... De unde știi? Poate\nmai bine că s-a întâmplat așa... A! De ce mai dă Dumnezeu\nomului fericire, dacă e să i-o ia înapoi!? De ce nu moare\nomul când e fericit!? De ce am mai trăit eu s-ajung la așa\nceva!?... (plânge; se aude zgomot.) Vine! (se șterge la ochi\nrepede și vrea să plece.) Nu! Nu mai voi să fiu proastă:\ndragoste cu sila nu se poate! (pornește să iasă spre stânga,\ncând intră Chiriac, care rămâne un moment la ușă. Veta stă\nlocului. Tăcere.)",
  "SCENA IX\nCHIRIAC, VETA, apoi d-afară JUPÂN\nDUMITRACHE și IPINGESCU\nCHIRIAC: Dumneata m-ai chemat?\nVETA: Eu?... Nu.\nCHIRIAC: Spiridon mi-a spus că...\nVETA: Da... am zis lui Spiridon să-ți aducă mondirul; l-am\ncusut.\nCHIRIAC: Mersi!\nVETA: Pentru puțin.\n(Pauză)\nCHIRIAC: Poarta... am închis-o.\nVETA: Bine. (întoarce capul în fața scenii; e mișcată.)\nCHIRIAC: Alt nimic nu mai ai să-mi poruncești?\nVETA: Ce! Eu să-ți poruncesc d-tale?\nCHIRIAC: Să-mi poruncești, firește; nu-mi ești stăpână?...\nNu sunt slugă în casa d-tale, cu simbrie?",
  "VETA (întorcându-se cu fața spre Chiriac): Bine, domnule\nChiriac, bine; zi înainte, că n-ai zis destule.\nCHIRIAC (înaintează): Ei! De ieri seara până acu cum ai\npetrecut? Ți-e mai bine așa?\nVETA (scoborând un pas spre a se depărta de el): Da.\nCHIRIAC: Îți pare bine de ce-ai făcut?\nVETA: Nu mă știu să fi făcut nimic; dar nu-mi pare rău că\ns-a-ntâmplat așa.\n(Pauză)\nCHIRIAC (mai apropiindu-se): Mâine seară mergi iar la\n„Iunion”?\nVETA: Dacă o vrea dumnealui să mergem, trebuie să merg,\nfirește.\nCHIRIAC: Ca să te curtezi cu amploiatul dumitale?\nVETA (tresărind și ridicând capul spre el): Domnule, te-am\nrugat să fii bun să nu-mi mai zici vorba asta. Dacă n-ai avut\ndestul vreme să mă cunoști, păcat! Eu te credeam pe\ndumneata mai deștept.\nCHIRIAC (stă la îndoială, apoi se mai apropie): Jură-te încă\no dată!",
  "VETA: Să mă mai jur - eu?... Nu m-am jurat? N-am plâns?\nCu ce m-am ales? Nu mai mă jur, pentru că nu mă crezi; de\nplâns aș mai plânge, dar nu mai pot... Dar... în sfârșit, nu\nstrici dumneata... eu stric... nu trebuia să-mi pui mintea cu\nun copil ca dumneata... D-aia zic și eu mai bine că s-a\nîntâmplat așa. Tot trebuia să isprăvim odată... Am isprăvit...\nCHIRIAC: Jură-te încă o dată și...\nVETA (cu emoție din ce în ce mai nestăpânită): Ce folos!\nDumneata crezi mai mult în prostiile și în bănuielile lui\nbărbatu-meu, decât în jurământul meu, și gândesc că trebuia\nsă ne cunoști destul de bine și pe mine și pe dânsul. Dar...\nfoarte bine ai făcut să nu mă crezi. Așa e. Eu sunt o femeie\nrea; am vrut numai să râz de dumneata. Eu te las pe\ndumneata ca p-o slugă „cu simbrie” să păzești casa, și târăsc\npe dumnealui pe la grădini ca să curtez cu alții. Eu sunt o\nfemeie mincinoasă; n-am simțit nimic când ți-am spus că nu\nștiu să mai fi trăit până să nu te cunosc pe dumneata... Toate\nle-am făcut pentru dumneata numai din prefăcătorie...\ntotdeauna alta ți-am spus și alta am gândit; te-am mințit, te-\nam amăgit, am râs de dumneata atâta vreme... Acuma, bine\ncă ți-ai deschis și dumneata în sfârșit ochii ca să vezi cine\nsunt. De! Ți-am făcut rău, dar... ai scăpat de mine. Lasă!\nCe-a fost a trecut... Bonsoar. (vrea să plece spre stânga.)\nCHIRIAC (ieșindu-i cu un pas înainte): Te duci?\nVETA: La ce să mai stau? Ce mai am eu cu dumneata?",
  "CHIRIAC: Nu-mi mai zice „dumneata”.\nVETA: Cum poftești să-ți zic?\nCHIRIAC: Cum mi-ai zis până ieri.\nVETA: Azi e azi, ieri a trecut. (pornește să iasă.)\nCHIRIAC (tăindu-i drumul): Și nu vrei să se mai întoarcă?\nVETA (scoboară un pas, depărtându-se de el la dreapta):\nNu.\nCHIRIAC (apropiindu-se): Veto!\nVETA: Nu; lasă-mă... Ce folos câtă fericire am avut un an,\ndacă într-o zi mi-am plâns-o toată! Nu, nu mai voi; mai bine\nmi-este așa cum sunt...\nCHIRIAC: Dar eu.. eu ce să fac?\nVETA: Ce fac și eu... Învățul are și dezvăț, nu știi\ndumneata?\nCHIRIAC: Dezvăț! Lesne din gură. Îi scoți rumânului ochii\nși după aia-i zici: „Lasă că nu e rău și fără să mai vezi... mai\nbine că s-a întâmplat așa! N-o să mori fără luminile\nochilor!... Învățul are și dezvăț!...” Dar dacă n-oi vrea eu să\nmai trăiesc așa!... care va să zică să mor, ’ai?",
  "VETA: Ei, bine ar fi să poată muri omul când vrea; dar... nu\nmoare nimeni de asta!\nCHIRIAC: Dar dacă eu oi muri? (se repede și ia spanga de\nla pușcă.) Vezi dumneata șpanga asta?\nVETA (se redepe la el și vrea să i-o smucească): Chiriac!\nCHIRIAC (luptându-se cu ea): Fugi!... Lasă-mă!...\nVETA: Nu te las! Te știu eu cine ești. Nu te las! Nu voi să ți\nse tragă moartea de la mine.\nCHIRIAC: Lasă-mă! Lasă-mă!... (se luptă.)\nVETA (desperată): Chiriac! (înecându-se.) Dacă vrei să te\nomori, omoară-mă întâi pe mine! (se luptă din putere.)\nChiriac!... Nu ți-e milă ție de mine? Toate, toate de un an și\nmai bine le-ai uitat într-o zi?... Chiriac!...\nCHIRIAC: Tocmai pentru că nu le-am uitat, vreau mai bine\nsă mor. Dacă nu mai este nimic între noi, spune-mi\ndumneata cum să mai trăiesc! Dacă mă lași, dacă nu mai mă\nvrei, tot mort sunt eu; mai bine, lasă-mă: adio, viață! (se\nsmucește.) Lasă-mă!\nVETA (ținându-l strâns): Chiriac! Vrei să strig? Ești nebun?\nCHIRIAC: Da! Sunt nebun, firește că sunt nebun; m-ai\nînnebunit dumneata; dumneata să-mi tragi păcatul! Câte",
  "gânduri și dor m-a ars pe mine, nu mă-ntrebi?\nVETA: Dar tu pe mine nu mă-ntrebi?\nCHIRIAC: Nu mai voi să știu de nimic, nu mai știu cine\nsunt! Am vrut să mă omor adineori în curte, dar ți-am văzut\ntrecând umbra peste perdeaua de la fereastră, ș-am vrut să te\nmai văz o dată. Încai să mor lângă tine, cum am trăit. (cu\nvorbele acestea Chiriac s-a mai domolit.)\nVETA: Chiriac, ascultă. Nu mi-ai zis tu să mă jur încă o\ndată? Dacă m-oi jura, mă crezi?\nCHIRIAC: Te crez.\nVETA (repede): Dragă Chiriac, să n-am parte de ochii mei,\nsă n-am parte de viața ta, să nu mai apuc măcar o zi fericită\ncu tine - na! Ce mai vrei? - Dacă știu eu ceva la sufletul\nmeu din câte ți le-a sporit dumnealui.\nCHIRIAC: De ce te-ai dus la grădină?\nVETA: M-am dus numai de gura sorii-mii Ziții. Era lume\nmultă, de n-aveam unde sta; cânta muzica; juca comedii; n-\nam auzit nimic, n-am văzut nimic. Toatea seara în vuietul\ngrădinii m-am gândit numai la tine; parcă dormeam și\nvisam ceva... Știam eu că o să mi se întâmple mie un necaz\nmare; mi se făcuse semn: răsturnasem de dimineață\ncandela.. Încă dumnealui, dacă m-a văzut că mă speriu,\nzice: „Ei ce e dacă s-a răsturnat! Nu mai crede în prostii de-",
  "alea. Ce! Ce-o să ni se-ntâmple? Să-mi arză cherestigiria?\nArză sănătoasă! Nu m-a făcut ea pe mine! Este\nasiguripsită... Atâta pagubă!...” Răsturnasem candela; pe\nurmă ochiul ăl drept mi se bătea într-una de vreo trei zile.\nPe tine te lăsasem acasă ștergându-ți pușca: știi că ruginise\nîncărcătura înăuntru și te apucaseși s-o scoți cu vergeaua.\nNu puteam să-mi iau gândul de la pușcă. Mă gândeam: dacă\ns-o descărca, Doamne ferește! Pușca în mâna lui, ce să mă\nfac eu când l-oi găsi mort întins acasă!... Da’ de ce nu i-am\nspus să bage de seamă! De ce nu l-am rugat să o lase cu\ngândurile toată seara. N-am văzut, zău! N-am văzut nimic,\nn-am auzit nimic! Mă jur pe ce vrei tu; mă crezi?\nCHIRIAC (biruit cu desăvârșite): Te crez! (aruncă departe\nspanga și ia pe Veta în brațe.)\nVETA (strângându-l cu putere): Chiriac! (rămân o clipă\nîmbrățișați în tăcere.) Chiriac, să nu mai faci ce mi-ai făcut,\ncă mor... zău! mă omori...\nCHIRIAC: Nu, nu mai fac.\nVETA: Îmi făgăduiești? Te juri?\nCHIRIAC: Da.\nVETA: Și o să mă crezi că eu numai la tine mă gândesc?\nCHIRIAC: Da.",
  "VETA: Că numai pentru tine trăiesc?\nCHIRIAC: Da.\nVETA: Și n-o să-mi mai zici nici o vorbă rea?\nCHIRIAC: Nu.\nVETA: Și n-o să mai mă faci să plâng?\nCHIRIAC: Nu! Nu! Nu! Dar mă ierți?\nVETA: Dar tu pe mine mă ierți?\nCHIRIAC: Eu te-am iertat de mult (se strâng bine în brațe).\nJUPÂN DUMITRACHE (d-afară, sub fereastră): Chiriac!\nChiriac!\n(Cei îmbrățișați rămân încremeniți ascultând.)\nVETA: Hii! Dumnealui...\nCHIRIAC (repede, fără s-o lase din brațe, merge spre\nfereastră): Nu-i nimic! Trece la posturile dinspre\nMarmizon[19]... (cătră jupân Dumitrache, pe fereastră.) D-\nta ești, jupâne?\nJUPÂN DUMITRACHE (d-afară): Dar ce, Chiriac puiule,\nnu te-ai mai culcat?",
  "CHIRIAC: Încă nu, jupâne, acu mă culc.\nJUPÂN DUMITRACHE (d-afară): Somn ușor!...\nIPINGESCU (asemenea): Și vise plăcute, onorabile!\nJUPÂN DUMITRACHE (depărtându-se treptat): Chiriac,\npuiule, ia vezi de ce am vorbit, fii cu ochii-n 4, d-aproape\nde tot: mă știi că țiu când e la o adică...\nCHIRIAC (strângând pe Veta cu putere): Lasă, jupâne, mă\nștii că consimț la onoarea dumitale de familist!...\n(Cortina)\nACTUL II\n(Aceeași odaie. - O lampă cu gaz arde pe masă)\nSCENA I\nVETA, CHIRIAC\nVETA: Du-te, puiule, du-te; fii cuminte, sunt aproape de\n11... Cine știe? Vine fără veste!\nCHIRIAC: Aș! Mai are două ceasuri bune de alergat; nu\npoate veni așa degrab’.",
  "VETA: De unde știi ce se-ntâmplă? Paza bună trece\nprimejdia rea.\nCHIRIAC: N-ai grijă, dragă, când îți spui eu că nu vine; are\nsă meargă până la Cotroceni, ce te gândești? Nu-l știi pe el\ncă umblă agalea?...\nVETA: Bine, dar aș vrea și eu să mă culc; zău, sunt obosită\ngrozav. Știi tu că de ieri seară de când ne-am certat, până\nacum n-am închis ochii?\nCHIRIAC: Ei! D-apoi eu i-am închis!\nVETA: Tocmai d-aia; sărută-mă încă o dată și du-te și tu de\nte culcă. Mâine ai să ieși la ezirciț; ai uitat că trebuie să te\nscoli până-n ziuă?\nCHIRIAC: Bine zici! Cum să uit, se poate? Mâine trebuie\nsă mă scol la 4 ceasuri. Are să vie gornistul, să mergem să\nluăm 2 oameni din companie, ca să ridicăm pe Tache\npantofarul de la Sfântul Lefterie.\nVETA: Apoi mi-a spus lelița Safta, că-i bolnav de lingoare.\nCHIRIAC: Ce treabă am eu cu boala lui? Ce, eu sunt\nbolnav? Nu mă privește pe mine. Îl am pe listă, trebuie să se\nprezante la ezirciț.\nVETA (tresărind, ca cum ar fi auzit ceva): Ia taci! (ascultă.)\nMi s-a părut că umblă cineva pe portiță. ’Aide, Chiriac,",
  "sărută-mă și du-te.\nCHIRIAC (o sărută): Mâine seară nu te mai duci la\n„Iunion”?\nVETA: Nu, nu mai mă duc fără tine... Dar tu... nu uiți ce\nmi-ai făgăduit, - n-o să mă mai necăjești niciodată?\nCHIRIAC: Niciodată. (o sărută, o strânge-n brațe și\npleacă.) Bonsoar. (se mai întoarce spre a repeta jocul și iese\nîn stânga planul din fund.)\nVETA (singură, fredonează încet, coborând la masă):\nI\n„Într-un moment de fericire,\nStelele s-au umplut de dor\nȘi, printr-o perlă de iubire,\nMi-au revărsat raze lor.”\n(fredonează din ce în ce mai încet.) Trebuie să fie trecute de\n11... Să mă culc... Ce obosită sunt! Nu mai pot... (șade\nlângă masă, deschide albumul și dă de portretul lui\nChiriac.) Ah! Ah! Chiriac! (fredonează I-a strofă din\n„Portretul” de d. G. Sion.)",
  "II\n„Când ore de-ntristare vor turbura vreodată\nFrumoasa-ți inimioară, tu vei portretul meu,\nȘi crede că eu sufer cu tine deodată,\nȘi c-amândoi atuncea compătimim mereu.”\n(Urmează mai încet; micșorează lumina lămpii de tot și\nîncepe a se pregăti de culcare. - Ușa din fund se deschide\nîncet în vremea asta, și se arată Rică Venturiano; odaia este\nfoarte slab luminată de flacăra închisă a lămpii.):\nSCENA II\nVETA și RICĂ VENTURIANO, apoi JUPÂN\nDUMITRACHE și IPINGESCU d-afară\nRICĂ (intră, se oprește pe prag, vede pe Veta în spate,\nrăsuflă din adânc, pune mâna la inimă și înaintează în vârful\ndegetelor până la spatele scaunului ei; cade în genunchi și\nîncepe cu putere): Angel radios!\nVETA (dă un țipăt, se scoală și fuge în partea ceailaltă a\nscenii făcându-și cruce și scuipându-și în sân): A!\nRICĂ (întorcându-se în genunchi spre partea unde a fugit\nea): Angel radios! Precum am avut onoarea a vă comunica",
  "în precedenta mea epistolă, de când te-am văzut întâiași\ndată pentru prima oară mi-am pierdut uzul rațiunii; da! Sunt\nnebun...\nVETA: Nebun! (strigând.) Săriți, Chiriac! Spiridoane!\nRICĂ: Nu striga, madam, (se târăște un pas în genunchi) fii\nmizericordioasă! Sunt nebun de amor; da, fruntea mea îmi\narde, tâmplele-mi se bat, sufer peste poate, parcă sunt\nturbat.\nVETA: Turbat?... D-le, spune-mi degrab’, c-aminteri, strig:\ncine ești, ce poftești, ce cauți pe vremea asta în casele\noamenilor?\nRICĂ (se ridică și se apropie de dânsa tăindu-i drumul):\nCine sunt? Mă întrebi cine sunt? Sunt un june tânăr și\nnefericit, care sufere peste poate și iubește la nemurire.\nVETA: Ei! Ș-apoi? Ce-mi pasă mie! (după o mică reflecție.)\nVai de mine! Ăsta e vun pungaș: a aflat că nu-i dumnealui\nacasă și umblă să ne pungășească. (tare strigând.) Chiriac!\nSpiridoane! Săriți! Hoții!\nRICĂ (cu mâinile rugătoare): Nu striga! Nu striga! Fii\nmizericordioasă; aibi pietate! M-ai întrebat să-ți spui cine\nsunt, ți-am spus. Mă întrebi să-ți spui ce caut... Ingrato! Nu\nmi-ai scris chiar tu însuți în original?\nVETA: Eu?",
  "RICĂ: Da! (se ridică.) Nu mi-ai scris să intru fără grijă\ndupă zece ceasuri la numărul 9, strada Catilina, când oi\nvedea la fereastr că se micșorează lampa? Iată-mă. M-am\ntransportat la localitate pentru ca să-ți repet că te iubesc\nprecum iubește sclavul lumina și orbul libertatea.\nVETA: Adevărat, domnule, parol că ești nebun. Visezi; ți-\nam scris eu dumitale vreo scrisoare? Auzi obrăznicie! Știi\ndumneata cu cine vorbești?\nRICĂ: Cum să nu știu? În van te aperi. Și tu mă iubești pe\nmine, nu mai umbla cu mofturi. Te-am văzut d-atunci seara\nde la „Iunion”...\nVETA: De la „Iunion”? (caută cu gândul.)\nRICĂ: Da; chiar de atunci seara, când privirile noastre s-au\nîntâlnit, am citit în ochii tăi cei sublimi că și tu corespunzi\nla amoarea mea. M-am luat după tine chiar în seara aceea\npână la Stabiliment. Simțisem că mitocanul de cumnatu-tău\nmă mirosise, știa că mă țiu după voi; și, abandonându-mă\ncurajul de a mai intra într-o stradă fără lampe gazoase, m-\nam întors îndărăt, pentru că-mi era frică să nu paț vun\nconflict cu mitocanul. Alaltăieri seară, amoarea mi-a\ninspirat curaj; m-am ținut după voi până în această\nsuburbie, în colțul stradei; dar când să-ți văz justaminte\nadresa, mi-a tăiat drumul niște câini. Când am aflat că șezi\npe aci, te-am căutat la nemurire și m-am informat prin\nbăiatul de la cherestegeria lui cumnatu-tău cum stai cu",
  "familia ta. Am aflat că acum ești liberă, ți-am scris prima\nmea epistolă într-un moment de inspirațiune, ai primit-o,\nmi-ai răspuns să viu, și am venit... pentru ca să-ți repet că:\n(cade iar în genunchi) nu, orice s-ar zice și orice s-ar face,\neu voi susținea, sus și tare, că tu ești aurora, care deschide\nbolta înstelată într-o adorație poetică, plină de... (urmează\ndeclarația foarte iute până ce-l întrerupe Veta.)\nVETA (a ascultat cu mult interes toată tirada lui Rică și-l\nîntrerupe izbucnind de râs): Ha! Ha! Ha! Acu înțeleg eu tot!\nHa! Ha! Ha!\nRICĂ: Râzi, râzi, ingrato, de amoarea mea?\nVETA: Da’ cum, Doamne iartă-mă! Să nu râz?... Vezi bine\ncă râz. Apoi știi dumneata cu cine vorbești?... Mă\ncunoști?... Știi bine cine sunt?\nRICĂ: Cum să nu știu! Tu ești angelul visurilor mele, tu ești\nsteaua, pot pentru ca să zic chiar luceafărul, care strălucește\nsublim în noaptea tenebroasă a existenții mele, tu ești...\nVETA (care trece la lampă, îi mărește focul și se pune cu\nchipul în bătaia luminii): Zău? Ia uite-te bine! (râde.)\nRICĂ (foarte încurcat, se scoală de jos și se dă înapoi\nîmpiedicându-se): Madam! Să am pardon! Scuzați!\nCocoană! Considerând că... adică, vreau să zic, respectul...\npardon... sub pretext că și pe motivul... scuzați... pardon...",
  "VETA (râzând): Bine, pardonul ca pardonul, dar te rog,\ndacă ții la pielea d-tale, să te duci mai degrabă, să ieși\ncurând din casa asta, că, Doamne ferește! De te-o călca aici\nbărbatu-meu (accentuând) mitocanul... De!...\nRICĂ: Scuzați... pardon...\nVETA: Apoi zău nu știu ce s-o mai alege de dumneata.\nBărbatu-meu sufere grozav de gelozie și e în stare a fi\ncapabil să te omoare.\nRICĂ (speriat): Să mă omoare!\nVETA: Deja alaltăieri seara ai avut noroc de ți-a tăiat\ndrumul câinii și nu te-a lăsat să intri în ulița noastră.\nAminteri, dumnealui s-a suit repede sus, a deșteptat pe\nChiriac...\nRICĂ: Chiriac!\nVETA: Da, tejghetarul nostru, și au ieșit amândoi, unul pe\nmaidan și altul pe la poartă ca să te prinză în uliță. Încă\nChiriac luase și levorverul; dar până să iasă ei, dumneata\nfugiseși...\nRICĂ (îngrijat): Levorverul!... Madam, vă rog binevoiți a-\nmi da drumul d-aici de urgență...\nVETA: Ei! Știi că-mi place! Ce! Te țiu eu? Du-te, ușa-i\ndeschisă; du-te repede, și bagă de seamă la poartă să nu dai",
  "piept în piept cu dumnealui, că de-acum încolo trebuie să se\nîntoarcă acasă. Apucă pe maidan și ieși devale spre Antim.\nBagă de seamă să nu te întâlnești cu bărbatu-meu, că te\ncunoaște, și cum te-o vedea, zău! Te umflă.\nRICĂ: Mă umflă!... (vrea să plece, apoi stă și se întoarce.)\nCocoană, ești o damă venerabilă; profit de ocaziune, spre a\nvă ruga (cu multă volubilitate) să primiți asigurarea înaltei\nstime și profundului respect, cu care am onoare a fi al\ndomniei-voastre prea supus și prea plecat, Rică Venturiano,\narhivar la judecătoria de pace circumscripția de galben, poet\nliric, colaboratore la ziarul „Vocea Patriotului Naționale”,\npublicist și studinte în drept...\nVETA: În drept, în strâmb, ce-mi pasă mie! Du-te odată, ori\nți s-a făcut pesemne de vun conflict...\nRICĂ: Nu, madam, nu; eu sunt june cu educație, nu voi să\npaț nici un conflict!\nVETA: Apoi, atunci du-te! Ce mai stai?\nRICĂ: Mă duc; scuzați, pardon, bonsoar!\nVETA: ’Aide! (vrea să-l conducă până la ușă; când vrea să\ndeschiză ușa ca să-i dea drumul, s-aude glasul lui jupân\nDumitrache în curte. - Rică și Veta coboară înspăimântați.)\nJUPÂN DUMITRACHE (afară în curte): Îți spui că i-am\nvăzut eu capul pe fereastră. E aici în casă. Chiriac!",
  "Spiridoane!\nVETA (îngrozită): Muziu! Domnule! M-ai nenorocit, și\ndumitale atâta ți-a fost! Fugi, fugi, că te omoară!\nRICĂ: Aoleo! (se repede să fugă pe ușă.)\nVETA (oprindu-l): Nu p-acolo!\nJUPÂN DUMITRACHE (d-afară): Dacă nu i-o ajunge ce i-\noi da eu moftangiului, să-mi tai mie favuridele!\nIPINGESCU (tot d-afară): Rezon! (se aud pași repezi suind\nscările.)\nRICĂ (desperat): Madam, cocoană! Ai mizericordie de un\njune român în primăvara existenții sale! De-abia 25 de roze\nși jumătate înnumăr, 26 le împlinesc tocmai la sfântul\nApostol Andrei... Scapă-mă!\nVETA: Da... dar pe unde? A! Pe fereastra asta; ieși curând,\ntreci binișor pe schele la stânga, lasă-te pe scară în capătul\nbinalii; jos e o portiță scurtă, care dă în maidan... Fugi\niute!...\nRICĂ (iese pe fereastră, se lovește cu capul de zid și-și\nturtește pălăria): Pardon!... Scuzați!... Bonsoar! (dispare pe\nfereastră, pașii se apropie.)\nSCENA III",
  "VETA singură, apoi DUMITRACHE și IPINGESCU\nVETA: A scăpat sărmanul... Ce comedie! Doamne sfinte!\nDacă-l prindea Chiriac, îl omora. Vezi dumneata cine mi-a\nfost soră-mea Zița! D-aia se ținea dumneaei de capul meu\nsă tot batem grădinile; era amorezată. Și eu, proastă, să nu\nștiu nimic, și să-mi fac zile amare cu Chiriac din pricina lui\nmusiu ăsta... Bine că a scăpat, vai de el; acum trebuie să-i\nsfârâie călcâiele pe maidanul lui Bursuc. (coboară la masă\nși se face că lucrează. Ușa din fund se deschide de perete și\nintră furioși jupân Dumitrache și Ipingescu cu săbiile\nscoase.)\nJUPÂN DUMITRACHE (înaintează strajnic): Cocoană!\nCine a fost acum aici? (Ipingescu caută cu ochii în toate\npărțile, se uită pe sub pat, pe sub masă, peste tot.)\nVETA: Cine să fie?\nJUPÂN DUMITRACHE (fierbând): Cine să fie?... Știu eu\ncine să fie? Dacă aș ști, nu te-aș întreba.\nIPINGESCU: Rezon! (caută mereu.)\nVETA: Ei! Știi că ești nu știu cum! Ce vii așa turbat? Uite,\ncu sabia scoasă, ca la bătălie.\nJUPÂN DUMITRACHE: Nu râde, cocoană, după ce că paț\nun afront tocmai la ce-am ținut eu, nu râde; du-te dincolo,\ncocoană!... De ce nu te-ai culcat pân-acum?",
  "VETA: Zău, că nu ești în toată firea! Auzi că de ce nu m-am\nculcat; pentru că nu mi-a fost somn. Ce! Vrei să mă culc și\nsă-mi las lucru? Mâine e sărbătoare, trebuie să mă gătesc să\nmerg la biserică.\nIPINGESCU: Rezon!\nJUPÂN DUMITRACHE: Cocoană, du-te dincolo, aci avem\ntreabă; du-te curând. (umblă agitat, strigând.) Spiridoane!\nSpiridoane! Chiriac! Spiridoane! Chiriac! (către Veta.) Rău\nai făcut, cocoană!\nVETA: Ce rău? Ce visezi? Ce-am făcut?\nJUPÂN DUMITRACHE: Știi dumneata bine! Dumneata să\ntragi păcatul de ce s-o întâmpla (sinistru), că are să se\nîntâmple lucru mare, cocoană, măcar să știu de bine că\nmerg la cremenal!\nVETA: Ești nebun! (aparte.) Acu nu mai mi-e frică.\nJUPÂN DUMITRACHE (strajnic la culme): Du-te,\ncocoană, și nu râde.\nVETA: Iaca, mă duc. (iese răzând în stânga planul I.)\nSCENA IV\nJUPÂN DUMITRACHE, NAE IPINGESCU, apoi\nSPIRIDON",
  "JUPÂN DUMITRACHE: Știi (se îneacă de emoție), mă\nstăpânesc, adică-i vorbesc cu perdea, nu voi să-i isplic lucru\nformal, ca să n-o rușinez.\nIPINGESCU: Rezon!\nJUPÂN DUMITRACHE: Știi cum e dânsa...\nIPINGESCU: Coana Veta? Rușinoasă,... mie-mi spui?\nJUPÂN DUMITRACHE (plimbându-se agitat): Adică chiar\nîn casa mea să nu pot eu pune mâna pe bagabontul? Că n-a\navut pe unde ieși; altă scară nu mai are casa. (strigă.)\nSpiridoane! Chiriac! Chiriac! Spiridoane!\nSPIRIDON (vine din dreapta, cu părul vâlvoi, sculat zăpăcit\ndin somn): Ce-i porunca, jupâne?\nJUPÂN DUMITRACHE: Porunca? Vino să-ți dau poruncă.\n(îl ia de păr.)\nIPINGESCU: Hahahaha! Dă-l, dă-l cățeaua!\nJUPÂN DUMITRACHE: Apoi parcă ne-a fost vorba,\nmusiu Spiridoane băiete, să nu te mai găsesc dormind când\nmă-ntorc acasă! Na poruncă! Na poruncă! Mai na poruncă!\nSă-ți mai treacă de piroteală!\nSPIRIDON (plângând): Auliu, jupâne, auliu! Ce ți-am făcut\neu, jupâne, dacă am dormit?",
  "IPINGESCU (strajnic cătră Spiridon): Pentru ce nu ești\nprezent la apelul nominal?...\nSPIRIDON: Auliu! (se jelește.)\nJUPÂN DUMITRACHE: Taci! Unde-i Chiriac?\nSPIRIDON (fugind într-un colț): Nu știu...\nJUPÂN DUMITRACHE (se repede la el; Spiridon fuge):\nDa’ să mănânci și să dormi știi?\nSPIRIDON: Doarme în odaia dumnealui, jupâne.\nJUPÂN DUMITRACHE: Doarme? Toți dormiți, dormire-\nați somnul ăl lung! Pâinea știți să mi-o mâncați. Cheamă pe\nChiriac degrabă... mergi!\nIPINGESCU (cătră Spiridon, bătându-i din picior): Urgent!\n(Spiridon iese degrab’ în stânga.)\nJUPÂN DUMITRACHE: Chiriac! Chiriac!... Eu arz în foc\nși toți trag la aghioase! Eu arz de onoarea mea de familist și\nlor de somn le arde... Chiriac!\nSCENA V\nACEIAȘI - CHIRIAC, apoi SPIRIDON",
  "CHIRIAC (Ștergându-se la ochi, în costum de noapte, vine\nmoale de somn, din stânga): Ce-i jupâne? Ce s-a aprins?\nArde? Unde arde?\nJUPÂN DUMITRACHE (luându-l de mână și aducându-l\nîn fața scenii): Chiriac! (scurt.) M-am nenorocit!\nCHIRIAC: Pentru ce?\nJUPÂN DUMITRACHE: S-a dus ambițul!\nCHIRIAC: Cum?\nJUPÂN DUMITRACHE: Tocmai la ce am ținut...\nCHIRIAC: Ce?\nJUPÂN DUMITRACHE: Mi s-a necinstit onoarea de\nfamilist!\nCHIRIAC: Aș! nu se poate; ți s-a părut!\nJUPÂN DUMITRACHE: Am văzut cu ochii.\nCHIRIAC: Aș! Așa m-ai speriat și alaltăieri seara; așa ți se\nnăzare dumitale.\nJUPÂN DUMITRACHE: Chiriac, întreabă și pe nenea Nae!\nIPINGESCU (grav): Aprob pozitiv.",
  "CHIRIAC (dezmeticit): Cum? Când? Unde? Cine?\nJUPÂN DUMITRACHE: Bagabontul!\nCHIRIAC: Ei?\nJUPÂN DUMITRACHE: Mațe-fripte, Chiriac puiule, l-am\nvăzut din uliță pe fereastră aici în casă... cu ochelarii pe nas,\ncu giubenu-n cap.\nIPINGESCU: Idem.\n(Spiridon intră din dreapta.)\nCHIRIAC: Aici în casă? Nu mă băga-n păcate, jupâne!\nSPIRIDON (aparte): Cu ochelari? Cu giuben? E persoana\ncocoanii Ziții. (iese pe furiș prin fund.)\nJUPÂN DUMITRACHE: L-am văzut cu ochii mei, și nu se\npoate să fi ieșit d-aici, că n-avea pe unde! Pe scară m-am\nsuit eu cu nenea Nae, trebuia să dau piept în piept cu el.\nTrebuie să fie aici în casă ascuns. - Trebuie să-l găsim. (iese\nîn dreapta.)\nCHIRIAC (bătându-se-n piept): Las’ pe mine, jupâne.\nIPINGESCU (care se află la fereastra din stânga): Să am\npardon: fereastra asta dă pe schele, schelele merg până-n\ncapătul binalii.",
  "(Jupân Dumitrache reintră și iese căutând în stânga.)\nCHIRIAC: Da.\nIPINGESCU: Ei! Acolo nu-i scară? Dacă o fi ieșit pe aici\npe fereastră, s-a dus, a scăpat pe maidanul lui Bursuc.\nCHIRIAC: Nu se poate să fi găsit scara. Schelele se-nfundă\nîn podul grajdului; podul nu-i podit până acuma, e gratie\nnuma, și scara este în partea ailaltă, în dosul binalii.\nJUPÂN DUMITRACHE (reintră în stânga desperat): Mi s-a\ndus ambițul, nu mai voi să știu de nimic! Mi s-a necinstit\nonoarea de familist, acum nu mai îmi pasă măcar să intru și-\nn cremenal! (căutând cu ochii, găsește bastonul lui Rică\nuitat pe scânduri lângă scaunul unde acesta a căzut în\ngenunchi la intrare. - Chiriac și Ipingescu caută și ei în toate\npărțile.) Chiriac! Chiriac! puiule, uite! (arată bastonul.) Mai\nzi că mi s-a părut.\nSCENA VI\nACEIAȘI - VETA (din stânga)\nVETA: Ce e, frate, ce e?\nCHIRIAC (cu putere cătră ea): Nu scapă el, cocoană, nici\nmort din gheara mea!",
  "JUPÂN DUMITRACHE (asemenea): Da, cocoană, nici\nmort.\nIPINGESCU (asemenea): A! Rezon!\nCHIRIAC: ’Aide, jupâne, ’aide, nene Nae! (vrea să se\nrepează peste fereastră cu pușca-n mână.)\nVETA (aleargă și se pune în dreptul ferestrii): Sunteți\nnebuni? Vreți să se rupă schelele cu voi? Chiriac, nu știi că\nschelele sunt părăsite de trei săptămâni? Vrei să te\nprăpădești?\nCHIRIAC: Lasă-ne cocoană! (vrea s-o dea în lături, ea nu\nse lasă.)\nJUPÂN DUMITRACHE (asemenea): Lasă-ne cocoană!\nIPINGESCU (asemenea): Pardon!\nVETA (lui Chiriac): Iar te iei după vreo bănuială de-a\ndumnealui, iar? Ai uitat ce...\nJUPÂN DUMITRACHE: Da, bănuială... cu ochilari la nas\nși cu giobenu-n cap!\nCHIRIAC (se luptă cu Veta): Lasă-mă, cocoană! (scapă din\nmâinile ei și iese pe fereastră.)\nVETA (șovăie și cade pe scaun): Chiriac!",
  "JUPÂN DUMITRACHE: Înainte, Chiriac! Înainte, nene\nNae! (iese pe fereastră, Nae Ipingescu îl urmează.)\nVETA (sculându-se șovăind, scoate capul pe fereastră):\nChiriac! Chiriac! Binișor! Să nu cazi!\nSCENA VII\nVETA, ZIȚA\nZIȚA (intră prin fund repede): Ce e, țațo? Ce s-a întâmplat?\nMi-a spus Spiridon...\nVETA (sculându-se repede de pe scaun): Zițo, Zițo, tu mi le\nfaci toate, tu m-ai dus la „Iunion”, tu ai dat nas amploiatului\nsă se ție după noi, de mi-am găsit beleaua cu Chiriac...\nZIȚA: Cu Chiriac?\nVETA (dregând-o): Cu dumnealui, cu Chiriac, cu toți; l-ai\nchemat să vie, și în loc să vie la tine a venit aici.\nZIȚA: Și?...\nVETA: Și tocmai când să-i dau drumul înapoi pe ușe,\niacătă-i dumnealui cu Nae ipistatul se suia pe scară strigând\nca niște turbați...\nZIȚA: Și pe urmă?",
  "VETA: L-am făcut scăpat pe fereastră, i-am dat drumul pe\nschelă, ca să iasă pe la spatele binalii, pe portița dinspre\nmaidan.\nZIȚA (cu spaimă): Pe portița dinspre maidan!\nVETA: Da, pentru că pe scara a mare s-ar fi întâlnit piept în\npiept cu dumnealui.\nZIȚA (zdrobită): Țațo! Per l’amour di Dieu! Portița dinspre\nmaidan e încuiată; adineori am vrut să viu eu p-acolo, ca să\nnu mai ocolesc, și a trebuit să mă întorc iar pe uliță ca să\nintru în curte.\nVETA: Încuiată? Și ulucile sunt de doi stânjeni! Atunci\npersoana în chestie n-a putut fugi! Zițo, Zițo! E primejdie!\ndumnealui e grozav, Chiriac e nebun!\nZIȚA: Vai de mine! Monșerul meu! Mi-l omoară!\nVETA: Chiriac a luat pușca cu spangă și dumnealui a scos\nsabia...\nZIȚA: Nu mai spune țațo, că mor! (se aude o dărâmare de\nscânduri.)\nVETA: Taci! (ascultă amândouă.)\nJUPÂN DUMITRACHE (de afară): Ațin’te, Chiriac!",
  "IPINGESCU (de afară): Stai! În numele Costituțiunii!\nVETA (îngrozită): L-a prins!\nZIȚA (asemenea): Ah! Mor!\nVETA: Sunt în curte, ’aide să mergem degrabă. Tu ai făcut\nîncurcătura, tu s-o descurci! ’Aide repede de scapă omul din\nprimejdie.\nZIȚA: ’Aide! (Amândoi pornesc să iasă prin fund; când ele\nvor să pășească pragul, s-aude alt zgomot afară și strigăte.)\nGLASUL LUI JUPÂN DUMITRACHE: Nu le lăsa,\nChiriac! (zgomot, strigăte și o detunătură de pușcă.)\nVETA: Chiriac!\nZIȚA: Monșerul meu! (ies amândouă desperate.)\nSCENA VIII\nRICĂ VENTURIANO, apoi SPIRIDON\nRICĂ: (Coboară încet pe fereastră pe unde a ieșit; este\nprăfuit de var, ciment și cărămidă; părul îi este în\nneorânduială; pălăria ruptă; e galben și tras la față; tremură\nși i se încurcă limba la vorbă; i se nălucește a spaimă din\ncând în când și îl apucă slăbiciune la încheieturi.) Am\nscăpat până acum! Sfinte Andrei , scapă-mă și de acu",
  "încolo: sunt încă june! Geniu bun al venitorului României,\nprotege-mă; și eu sunt român! (răsuflă din greu și își apasă\npalpitațiile.) O ce noapte furtunoasă! Oribilă tragedie! (i se\npare că aude ceva și tresare.) Ce de peripețiuni!... Ies pe\nfereastră și pornesc pe dibuite pe schele! Mă țiu binișor de\nzid și ajung în capătul binalii... Destinul mă persecută\nimplacabil... Schelele se-nfundă; nici o scară... Cocoana\nperfidă mă indusese în eroare... Vreau să mă-ntorc și d-\nodată auz pe inimici venind în fața mea pe schele. O iau\nînapoi fără să știu unde merg; mă împiedic de un butoi cu\nțiment... O inspirațiune,... - eu ca poet am totdeauna\ninspirațiuni! - m-ascunz în butoi! Pașii inimicilor s-apropie\nîn fuga mare, mulți inși trec iute pe lângă butoiul meu\nînjurându-mă; eu, ca june cu educațiune, mă fac că n-auz...\nToți se depărtează... Auz un zgomot, strigăte, țipete de\nfemei, în fine o împușcătură. Zgomotul apoi cu încetul se\nstinge, totul rămâne într-un silențiu lugubru, numai din\ndepărtare se aude orologiul de la Stabiliment bătând 11:20...\noră fatală pentru mine! - Ies binișor din butoiul meu, mă\ntârăsc de-a bușele pe schele și mă pomenesc înapoi aci... Ce\nsă fac? Pe unde să ies? Îmi trebuie o inspirațiune\ningenioasă... (pune mâna la frunte și caută în gând.) Da, am\ngăsit-o! Să ies pe ușe. (merge repede în vârful degetelor la\nușa din fund, o deschide; afară, în sală, e beznă.)\nObscuritate absolută! (merge la fereastră.) A! Auz pași;\nvine cineva pe schele. (se repede la ușa din dreapta, a odăii\nlui Spiridon.) P-aici! (Spiridon intră în același moment\nrepede, și se lovesc amân2 în piept.) Ah! Cum m-ai speriat!\n(îi vine rău.)",
  "SPIRIDON: D-le, musiu, tot aici ești? E foc mare, trebuie\nsă fugi! Dacă o pune mâna pe dumneata, te omoară...\nRICĂ: Mă omoară?... Scapă-mă, băiete, scoate-mă de aici...\nPe unde să ies? (pornind spre ușa din dreapta, pe unde a\nintrat Spiridon.) Pe aici...\nSPIRIDON: Nu se poate. (îi taie drumul.) Odaia d-acolo\nrăspunde tot pe scara a’ mare; vrei să te-ntâlnești cu ei piept\nîn piept?\nRICĂ: Nu, nu voi; dar atunci ce-i de făcut! Existența mi-\neste periclitată. Voi să scap. Scapă-mă: îți dau bacșiș trei\nsferturi de rublă.\nSPIRIDON: Trei sferturi de rublă: șase pachete de tutun! Te\nscap.\nRICĂ: Cum? Pe unde? Spune-mi iute, că mi-e degrabă, îmi\nvine stenahorie.\nSPIRIDON: Dumneata stăi aici. Eu mă duc colea în odăiță\n(la dreapta), deschiz ușa care dă în scară, cum i-oi vedea că\nse urcă sus, te chem în odaie, închidem ușa de la mijloc, și\ncând or intra cu toții aici, îți dau drumul pe dincolo pe\nscară, te cobori și ieși repede pe poartă... Lasă că te scap, n-\nai grijă.\nRICĂ: Da, du-te degrabă!",
  "SPIRIDON (cu șiretenie): Apoi, nu-mi dai?\nRICĂ: Ce?\nSPIRIDON: Ce mi-ai făgăduit.\nRICĂ: Ba da, îți dau. (se caută în toate buzunarele și\ncompletează suma din mărunțele; Spiridon o socotește cu\nscumpătate.) Băiete, (solemn) tânărule! Știi tu în ce\npozițiune mă găsesc? Știi tu ce pericol mă amenință?\nSPIRIDON: Ba bine că nu! Dacă n-oi ști eu păpara lui\njupânul!... Hehei! Lasă; dacă n-ăi putea scăpa...\nRICĂ: ’Ai? (șovăie.)\nSPIRIDON: Ai să vezi și dumneata al dracului ce e... De\nce-i zice lui „Titircă Inimă-Rea”?\nRICĂ: Nu, nu voi să văz, scapă-mă.\nSPIRIDON (cam rece): Ei! Lasă, dacă oi putea, te scap eu,\nfirește.\nRICĂ: A! (șovăie.) Auz zgomot pe scară; se suie... (șovăie.)\nAleargă; scapă-mă! (Spiridon iese încet în dreapta,\nnumărând gologanii; Rică îl zorește de la spate.)\nSCENA IX",
  "RICĂ, DUMITRACHE, CHIRIAC, IPINGESCU, ZIȚA\nși apoi VETA\nRICĂ (o clipă singur; joc de scenă mută; deodată se aud în\nodaia din dreapta palme, și Spiridon țipând): A! (pași pe\nscară; Rică se repede la ușa din dreapta.)\nJUPÂN DUMITRACHE (întâmpinându-l cu sabia scoasă):\nStăi!\nRICĂ (dându-se înapoi): Sunt mort, sfinte Andrei! (se\nrepede la fereastra schelelor în stânga.)\nCHIRIAC (întâmpinându-l, sare pe fereastră în scenă, cu\npușca cu baionetă în mână, ca de asalt): Stăi!\nRICĂ (dându-se înapoi șovăind): Geniu bun al venitorului\nRomâniei! (se repede la ușa din fund.)\nIPINGESCU (întâmpinându-l cu sabia scoasă): Stăi!\n(recunoscând pe Rică, îi cade sabia din mână.) Nu mă\nnebuni, onorabile! D-ta ești?\nRICĂ (tremurând grozav): Eu!\n(Zița intră prin fund.)\nJUPÂN DUMITRACHE: Ce poftești, mă musiu? (se repede\nsă-l umfle. Zița i sare-n piept și-l oprește.)",
  "CHIRIAC (trântește pușca și scuipă în palme): Lasă-mi-l\nmie, jupâne! (se repede și el să-l umfle.)\nIPINGESCU (sărind și oprind în piept pe Chiriac): Nu da,\nonorabile!... îl cunosc eu.\nCHIRIAC (lui Ipingescu): Dă-te la o parte!\nZIȚA (lui Jupân Dumitrache): Nene Dumitrache, nu-mi\nasasina viitorul! (se luptă cu el.)\nJUPÂN DUMITRACHE: Lasă-l să-l întreb numai: ce\npoftești, mă musiu?\nCHIRIAC: Lasă-mă, nene Nae, să-l învăț eu pe mațe-fripte\nsă mai umble după nevestele negustorilor!\nIPINGESCU (strigând tare ca să acopere toate strigătele):\nStați! Stați! Că e-ncurcătură! Pe dumnealui îl cunosc eu! D-\nlui nu-i d-ei de care credeți dvs.; e cetățean onorabil.\nCHIRIAC: Da’ de onorabil n-are-ncotro! (vrea să se\nrepează.)\nIPINGESCU (oprindu-l): E d-ai noștri, e patriot!\nJUPÂN DUMITRACHE: Dacă-i patriot, de ce umbră să-mi\nstrice casa? De ce mă atacă la onoarea de familist? (vrea să\nse repează; Veta intră prin fund.)",
  "ZIȚA: Nene! Nene! Iartă-mă! Nu e ce crezi dumneata.\nJUPÂN DUMITRACHE: Dar ce e?\nCHIRIAC: Ce e?\nVETA (trecând lângă Chiriac și luându-l la o parte\nnecăjită): Ce e, ce e! Oameni în toată firea și nu-nțelegeți ce\ne! Umblați ca nebunii! (șoptindu-i repede.) Iaca ce e!\nTânărul umbă după Zița, s-a amorezat cu ea de la „Iunion”,\nștii din seara când s-a luat după noi, și-a trimes unul la altul\nbilete de amor, și-n loc să meargă la ea acasă, a greșit ș-a\nvenit aici. Nu ți-am spus eu că e tot o bănuială proastă de-a\nd-lui. Mă faci să intru în alte alea cu nebuniile tale. Iaca ce\ne; ai văzut? (în timpul acesta jupân Dumitrache, cam\nîncurcat de potolirea lui Chiriac, vrea să asculte și el\nexplicația.)\nCHIRIAC (domirindu-se): A!\nJUPÂN DUMITRACHE (trecând lângă Veta): Ei! Ce e!\n(În timpul acesta, scenă mută între Ipingescu, Rică și Zița\nmai în fund.)\nVETA (cătră Chiriac): Spune-i ce e. (trece în fund.)\nCHIRIAC (luând la o parte pe Jupân Dumitrache și\nșoptindu-i): Ce e, ce e! Oameni în toată firea și nu\nînțelegem! Umblăm ca nebunii! Iaca ce e! Tânărul umblă",
  "după Zița; s-a amorezat cu ea de la „Iunion”, știi, din seara\naia când s-a luat după dumneavoastră, și-a trimes unul la\naltul bilete de amor, și în loc să meargă la ea acasă, a greșit\nș-a venit aici. Nu ți-am spus eu, jupâne, că așa îți cășunează\ndumitale! M-ai făcut să alerg ca nebunii, să-mi rup gâtul!\nDoamne ferește! Dacă făceam și moarte de om? Iacă ce e;\nai văzut?\nJUPÂN DUMITRACHE (înseninat și domirit): A! (căutând\nla Zița cu coada ochiului.) Ei! Bată-te, Zițo, să te bată!\n(Chiriac trece lângă Ipingescu.)\nZIȚA (plecând ochii cu nevinovăție): Nene!\nJUPÂN DUMITRACHE (cu părinție): Ei! Nu te rușina!\nAle tinereții valuri! (cătră public.) Fată romanțioasă! D-aia\ndumneaei: „’Ai, nene, la «Iunion», parol! Să mă-ngropi!”\n(În timpul acesta, cei ce n-au vorbit sunt grupați în fund;\nRică încă nu-și poate veni bine în fire.)\nIPINGESCU (înaintând lângă Jupân Dumitrache):\nOnorabile! (cu ifos.) Știi cine-i tânărul ăsta? (arată pe\nRică.)\nJUPÂN DUMITRACHE: Cine?\nIPINGESCU: Ăsta e ăl care scrie la „Vocea Patriotului\nNaționale”.",
  "JUPÂN DUMITRACHE: Nu mă nebuni!\nIPINGESCU: Parol.\nJUPÂN DUMITRACHE: Ei, fugi că mor!\nIPINGESCU: D-apoi ce crezi! Chiar el însuși în persoană: e\nbăiat bun, d-ai noștri, din popor. El combate în articolul ăl\nde astă-seară, știi cu „sufragiul”.\nJUPÂN DUMITRACHE (încântat): Ei bravos! (încet.)\nApoi de! Să facem cunoștință. Cum e amorezat cu Zița, mai\nștii? De unde a fost să iasă norocul fetii!\nIPINGESCU: Rezon! Aia ziceam și eu. (cătră Rică.)\nOnorabile domn, permite-mi pentru ca să-ți prezant pe\ncetățeanul Dumitrache Titircă, comersant, apropitar și\ncăpitan în gvarda civică. (cu importanță.) E d-ai noștri.\n(grupul din fund înaintează.)\nRICĂ: Sunt încântat. (se confundă în complimente.) Mersi\nde cunoștință.\nIPINGESCU: Dumnealui este cetățeanul Rică Venturiano,\namploiat judiciar, student la Academie - învață legile, - și\nredactor la „Vocea Patriotului Naționale”... (cu putere.) E d-\nai noștri... ce să mai stăm să mai vorbim... îl știi... (amândoi\nrecomandații se complimentează și-și dau mâna.)",
  "JUPÂN DUMITRACHE (cu respect amestecat cu sfială):\nDa, tocmai astă-seară citeam cu nenea Nae, în gazeta dvs.,\ncum scriți despre ciocoi că mănâncă sudoarea poporului\nsuveran. Ei, bravos! Îmi place! Bine combateți reacțiunea,\nnu pot să zic, știi colea, verde, românește. Să vă ajute\nDumnezeu ca să scăpați poporul de ciocoi!\nRICĂ (prinzând limbă, după ce a zâmbit cu multă\nsatisfacție de vorbele lui jupân Dumitrache): D-le, D-zeul\nnostru este poporul: box populi, box dei! Noi n-avem altă\ncredință, altă speranță, decât poporul. (jupân Dumitrache\nascultă uimit.) Noi n-avem altă politică decât suveranitatea\npoporului; de aceea în lupta noastră politică, am spus-o și o\nmai spunem și o repetăm necontenit tuturor cetățenilor:\n„Ori toți să muriți, ori toți să scăpăm!”\nJUPÂN DUMITRACHE: Bravos! Să trăiești! (bate-n\npalme, încet către Ipingescu.) Vorbește abitir, d-le. Ăsta e\nbun de dipotat.\nIPINGESCU: Hei! Lasă-l că ajunge el și dipotat curând-\ncurând...\n(În timpul acesta Rică a venit lângă Zița.)\nJUPÂN DUMITRACHE: Cum combate el, poate să ajungă\nși ministru. (tare cătră Rică, care stă tot în grup.) Mă rog,\nonorabile, eu îmi cer iertare, știți că poate, adineaori, cum",
  "țiu eu la... poate, v-am adus un afront; dar e și vina dvs.; nu\nștiam că veniserăți pentru Zița...\nRICĂ: Mă rog, pardon, vina nu este nici a mea, nici a\ndumitale, nici a madam Ziții: este a tăbliții de la poartă... D-\nei îmi scrisese că șade la numărul 9... am văzut la poartă\nnumărul 9 și am intrat. (vorbește încet cu Zița, Veta și\nChiriac.)\nJUPÂN DUMITRACHE (către Ipingescu): Așa e; asta\nmeșterul Dincă binagiul mi-a făcut-o; a tencuit zidul de la\npoartă și mi-a bătut numărul 6 d-a-ndoaselea; să-l pui mâine\nsă mi-l întoarcă la loc, să nu mi se mai întâmple vreun\nconflict.\nCHIRIAC (care s-a găsit în fund cu Veta, Zița și Rică):\nLasă ce-i spui eu și cu cocoana, dacă vă e rușine. (coboară\ncu Veta; Rică și Zița se țin în fund.) Jupâne.\nVETA: Frate.\nJUPÂN DUMITRACHE: Ce-i, Chiriac, puiule? Ce-i Veto?\nVETA: Avem să te rugăm ceva.\nCHIRIAC: Da’... să nu ne tratezi cu refuz.\nJUPÂN DUMITRACHE: Orice; mă știi cum țiu la nevastă\nși la tine.",
  "VETA: Uite ce e: musiu Rică și cu Zița compătimesc\nîmpreună.\nJUPÂN DUMITRACHE (încântat): Ei! Așa e, ale tinereții\nvaluri!\nCHIRIAC: Și le e rușine să-ți spuie că ar vrea să...\nJUPÂN DUMITRACHE: Să... ce?\nCHIRIAC: Ei! Nu știi dumneata? Să puie pirostriile!... Vrei\nși Dumneata?\nJUPÂN DUMITRACHE (răpit): Dacă d-lui cabulipsește să\nne onoreze cu atâta cinste... de! Zestrea nu-i așa mare, și d-\nlui e... știi, ceva mai sus... noi suntem negustori.\nRICĂ (coborând): Cetățene, suntem sub regimul libertății,\negalității și fraternității: unul nu poate fi mai sus decât altul,\nnu permite Constituția.\nIPINGESCU: Rezon!\nJUPÂN DUMITRACHE (lui Ipingescu): Bine vorbește, d-\nle, bravos!\nRICĂ: Eu, dacă compătimește și madam Zița la suferința\nmea...",
  "JUPÂN DUMITRACHE: Mai e vorbă! Cum să nu\ncompătimească? Zițo, nene, ia vino-ncoa. (Zița vine\nrușinoasă.) Ei! Nu-ți mai fie rușine: ale tinereții valuri...\nVrei?\nZIȚA: Eu fac ce vrei d-ta; îmi ești ca și un frate mai mare.\nJUPÂN DUMITRACHE: Ei! Să vă fie de bine, și ceasul ăl\nbun să-l dea Pronia. (încet Ziții.) Să-ți cinstești bărbatul:\năsta e om, nu glumă; ți-ai găsit norocul.\nZIȚA: Mersi, nene. (trece în fund.)\nJUPÂN DUMITRACHE: Pentru puțin. (lui Rică.) Ei acum,\ncumnate, ia să vorbim o vorbă colea între bărbați, cocoanele\nsă nu asculte; știin dumneata, nene Nae, cum sunt\ncocoanele...\nIPINGESCU: Rușinoase... mie-mi spui?\nJUPÂN DUMITRACHE (lui Rică care a venit lângă ei):\nToate ca toate, dar la onoarea de familist să ții.\nRICĂ: Da, familia e patria cea mică, precum patria e\nfamilia cea mare; familia este baza societății.\nJUPÂN DUMITRACHE: Așa e, bravos! (lui Ipingescu.)\nToate le știe, îmi place...\nIPINGESCU: Apoi dacă-i jurnalist...",
  "VETA (din fund către Jupân Dumitrache): Ei! Toate bune,\nfrățico, dar noi nu dormim în noaptea asta? Chiriac are să se\nscoale mâine până-n ziuă la ezirciț.\nJUPÂN DUMITRACHE: Mai e vorbă, soro, cum să nu?\n(Toți se dispun a se retrage; Rică e cu Zița, Chiriac cu Veta,\nJupân Dumitrache suie cu Ipingescu.)\nIPINGESCU (lui Jupân Dumitrache): Onorabile,\nîndatorează-mă cu o țigară de tutun.\nJUPÂN DUMITRACHE: Și cu două, nene Nae. (bagă\nmâna să scoață tabachera și se oprește încruntat cu mâna în\nbuzunar) Nene Nae! Chiriac!\nCHIRIAC (coborând lângă Jupân Dumitrache): Ce-i,\njupâne?\nJUPÂN DUMITRACHE (luând pe Chiriac și pe Ipingescu\nde mână și aducându-i dramatic în fața scenii): Toate le-am\nlămurit; bine, de cumnatul Rică nu mai am ce să zic; dar să\nvă arăt ce am găsit pe pernele patului d-ei,... că uitasem;...\nîmi vine să intru la bănuieli rele.\nCHIRIAC (înfiorat): Ce-ai găsit, jupâne?\nJUPÂN DUMITRACHE: Uite. (scoate din buzunar o\nlegătură de gât.)",
  "IPINGESCU: Frumoasă legătură, de șic!\nCHIRIAC: Aș! Ado-ncoa, jupâne; asta-i legătura mea, n-o\nștii dumneata?\nJUPÂN DUMITRACHE (lămurit): Ei, bată-te să te bată!\nDe ce nu spui așa, frate? (lui Ipingescu, cu filozofie.) Ei!\nVezi?... Uite așa se orbește omul la necaz!\nIPINGESCU: Rezon!\n(Pornesc cu toții veseli spre fund.)\nCortina"
]