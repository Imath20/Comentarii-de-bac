[
  "LUCEAFĂRUL\n\nMihai Eminescu\n\nA fost odată ca ’n poveşti,\nA fost ca niciodată,\nDin rude mari împărăteşti,\nO prea frumoasă fată.\n*\nŞi era una la părinţi\nŞi mândră ’n toate cele,\nCum e Fecioara între sfinţi\nŞi luna între stele.\n*\nDin umbra falnicelor bolţi\nEa pasul şi-l îndreaptă\nLângă fereastră, unde ’n colţ\nLuceafărul aşteaptă.\n*\nPrivea în zare cum pe mări\nRăsare şi străluce,\nPe mişcătoarele cărări\nCorăbii negre duce.\n*\nÎl vede azi, îl vede mâni,\nAstfel dorinţa-i gata:\nEl iar privind de săptămâni,\nÎi cade dragă fata.\n*\nCum ea pe coate-şi răzima\nVisând ale ei tâmple,\nDe dorul lui şi inema\nŞi sufletu-i se împle.\n*\nŞi cât de viu s’aprinde el\nÎn orişicare sară,\nSpre umbra negrului castel\nCând ea o să-i apară.\n*\nŞi pas cu pas pe urma ei\nAlunecă ’n odaie,\nŢesând cu recile-i scîntei\nO mreajă de văpaie.\n*\nŞi când în pat se ’ntinde drept\nCopila să se culce,\nI-atinge mânile pe piept,\nI ’nchide geana dulce;\n*\nŞi din oglindă luminiş\nPe trupu-i se revarsă,\nPe ochii mari, bătând închişi\nPe faţa ei întoarsă.\n*\nCa o mireasă ’n ziua ’ntâi\nE dulce şi înnaltă\nŞi de la creştet la călcâi\nUn chip tăiat de daltă.",
  "*\nEa îl privea cu un surâs,\nEl tremura ’n oglindă,\nCăci o urma adânc în vis\nDe suflet să se prindă.\n*\nIar ea vorbind cu el în somn,\nOftând din greu suspină:\n„O, dulce-al nopţii mele Domn,\nDe ce nu vii tu? Vină!\n*\nCobori în jos, luceafăr blând,\nAlunecînd pe-o rază,\nPătrunde ’n casă şi în gând\nŞi vieaţa-mi luminează!”\n*\nEl asculta tremurător,\nSe aprindea mai tare\nŞi s’arunca fulgerător,\nSe cufunda în mare;\n*\nŞi apa unde-au fost căzut\nÎn cercuri se roteşte,\nŞi din adânc necunoscut\nUn mândru tânăr creşte.\n*\nUşor el trece ca pe prag\nPe marginea ferestii\nŞi ţine ’n mână un toiag\nÎncununat cu trestii.\n*\nPărea un tânăr Voevod\nCu păr de aur moale,\nUn vânăt giulgi se ’ncheie nod\nPe umerele goale.\n*\nIar umbra feţei străvezii\nE albă ca de ceară –\nUn mort frumos cu ochii vii\nCe scântee ’n afară.\n*\n„Din sfera mea venii cu greu\nCa să-ţi urmez chemarea,\nIar cerul este tatăl meu\nŞi mumă-mea e marea.\n*\nCa în cămara ta să vin,\nSă te privesc de-aproape,\nAm coborît cu-al meu senin\nŞi m’am născut din ape.\n*\nO vin’! odorul meu nespus\nŞi lumea ta o lasă;\nEu sunt luceafărul de sus,\nIar tu să-mi fii mireasă.\n*\nColo ’n palate de mărgean",
  "Te-oi duce veacuri multe,\nŞi toată lumea ’n ocean\nDe tine o s’asculte.”\n*\n„O, eşti frumos, cum numa ’n vis\nUn înger se arată,\nDară pe calea ce-ai deschis\nN’oi merge niciodată;\n*\nRămâi în cer şi nu căta\nNevrednica-mi iubire\nCăci eu nu sunt de seama ta\nCu chipul peste fire.\n*\nStrăin la vorbă şi la port,\nLuceşti fără de vieaţă,\nCăci eu sunt vie, tu eşti mort,\nŞi ochiul tău mă ’nghiaţă.”\n*\nAtuncea chipu-i tremură\nDe-o stranie durere\nŞi par’ că cade-o ramură\nPe-un luminiş ce piere.\n***\nTrecu o zi, trecură trei\nŞi iarăşi, noaptea, vine\nLuceafărul de-asupra ei\nCu razele-i senine.\n*\nEa trebui de el în somn\nAminte să-şi aducă\nŞi dor de-al valurilor Domn\nDe inim’ o apucă:\n*\n„ Cobori în jos, luceafăr blând,\nAlunecând pe-o rază,\nPătrunde ’n casă şi în gând\nŞi vieaţa-mi luminează!”\n*\nEl o ascultă licurind\nŞi tremură mai tare\nDe-odată nourii s’aprind\nŞi arde cer şi mare\n*\nCum el din cer o auzi\nSe stinse cu durere,\nIar ceru ’ncepe a roti\nÎn locul unde piere;\n*\nIar locul unde-a fost perit\nSe ’nvârte ’n cercuri sferic\nBucăţi de soare, parcă fierb\nÎn negrul întuneric\n*\nÎn aer rumene văpăi\nSe ’ntind pe lumea ’ntreagă,\nŞi din a chaosului văi",
  "Un mândru chip se ’ncheagă.\n*\nPe negre viţele-i de păr\nCoroana-i arde pare,\nVenea plutind în adevăr\nScăldat în foc de soare.\n*\nDin negru giulgi se desfăşor\nMamoreele braţă,\nEl vine trist şi gânditor\nŞi palid e la faţă;\n*\nDoar ochii mari şi minunaţi\nLucesc adânc chimeric,\nCa două patimi fără saţ\nŞi pline de ’ntuneric.\n*\n„Din sfera mea venii cu greu\nCa să te-ascult ş’acuma,\nŞi soarele e tatăl meu,\nIar noaptea-mi este muma;\n*\nO vino ’n ceruri sǎ te duc\nIubita mea cu mine\nDin calea vremilor s’apuc\nCoroane de lumine\n*\nO vin’ cu mine draga mea\nSǎ vezi vecia cum-îi\nCǎci e ’nţeleaptǎ mumǎ-mea\nE noaptea, muma lumii.\n*\nO vin’, odorul meu nespus,\nŞi lumea ta o lasă;\nEu sunt luceafărul de sus,\nIar tu să-mi fii mireasă.\n*\nO vin’, în părul tău bălai\nS’anin cununi de stele,\nPe-a mele ceruri să răsai\nMai mândră decît ele.”\n*\n„O, eşti frumos, cum numa ’n vis\nUn demon se arată,\nDară pe calea ce-ai deschis\nN-oi merge niciodată!\n*\nMă dor de crudul tău amor\nA pieptului meu coarde,\nŞi ochii mari şi grei mă dor,\nPrivirea ta mă arde.”\n*\n„Dar cum ai vrea să mă cobor?\nAu nu ’nţelegi tu oare,\nCum că eu sunt nemuritor,\nŞi tu eşti muritoare?”\n*",
  "„Nu caut vorbe pe ales,\nNici ştiu cum aş începe –\nDeşi vorbeşti pe înţeles,\nEu nu te pot pricepe;\n*\nDar dacă vrei cu crezământ\nSă te ’ndrăgesc pe tine,\nTu te coboară pe pământ,\nFii muritor ca mine.”\n*\n„Tu-mi cei chiar nemurirea mea\nÎn schimb pe-o sărutare,\nDar voi să ştii asemenea\nCât te iubesc de tare;\n*\nMǎ sui în sus pânǎ la cer,\nLa Domnul lumii toate,\nŞi voi ca moartea sǎ mi-o dea,\nEl singur numai poate.\n*\nDa, mă voi naşte din păcat,\nPrimind o altă lege:\nCu vecinicia sunt legat,\nCi voi să mă deslege.”\n*\nŞi ’ntinde aripa ’n deşert\nŞi aripa-i se bate\nÎn clipe drum de mii de ani\nPrin chaos el străbate\n*\nŞi se tot duce… S’a tot dus.\nDe dragu-unei copile,\nS’a rupt din locul lui de sus,\nPerind mai multe zile.\n***\nÎn vremea asta Cătălin,\nViclean copil de casă,\nCe împle cupele cu vin\nMesenilor la masă,\n*\nUn paj ce poartă pas cu pas\nA ’mpărătesii rochii,\nBăiat din flori şi de pripas,\nDar îndrăsneţ cu ochii,\n*\nCu obrăjei ca doi bujori\nDe rumeni, bată-i vina,\nSe furişează pânditori\nPrivind la Cătălina.\n*\nDar ce frumoasă se făcu\nŞi mândră, arz’o focul;\nEi Cătălin, acu-i acu\nCa să-ţi încerci norocul.\n*\nŞi ’n treacăt o cuprinse lin\nÎntr’un ungher de casǎ.",
  "„Da ce vrei, mări Cătălin?\nIa du-te şi mǎ lasǎ.”\n*\n„Ce voi? Aş vrea să nu mai stai\nPe gânduri totdeauna,\nSă râzi mai bine şi să-mi dai\nO gură, numai una.”\n*\n„Dar nici nu ştiu măcar ce-mi ceri,\nDă-mi pace, fugi departe –\nO, de luceafărul din ceri\nM’a prins un dor de moarte.”\n*\n„Dacă nu ştii, ţi-aş arăta\nDin bob în bob amorul,\nCi numai nu te mânia,\nCi stai cu binişorul.\n*\nCum vînătoru ’ntinde ’n crâng\nLa păsărele laţul,\nCînd ţi-oi întinde braţul stâng\nSă mă cuprinzi cu braţul;\n*\nŞi ochii tăi nemişcători\nSub ochii mei rămâie…\nDe te înalţ de subsuori\nTe ’nalţă din călcâie;\n*\nCînd faţa mea se pleacă ’n jos,\nÎn sus rămâi cu faţa,\nSă ne privim nesăţios\nŞi dulce toată vieaţa;\n*\nŞi ca să-ţi fie pe deplin\nIubirea cunoscută,\nCînd sărutându-te mă ’nclin,\nTu iarăşi mă sărută.\n*\nO sǎrutare! M’ai cuprins\nÎn mânecǎ de rochii\nCând ochii tǎi se vor [fi] stins\nS’or reaprinde ochii.”\n*\nEa-l asculta pe copilaş\nUimită şi distrasă,\nŞi ruşinos şi drăgălaş,\nMai nu vrea, mai se lasă.\n*\nIar el o strânge-atunci la piept,\nŞ’o mai desmiardă încă:\n„Aş vrea să nu mă mai deştept\nDin fericirea-adâncă.”\n*\nEa-i zise-încet: – „Încă de mic\nTe cunoşteam pe tine,\nŞi guraliv şi de nimic,\nTe-ai potrivi cu mine…",
  "*\nDar un luceafăr, răsărit\nDin liniştea uitării,\nDă orizon nemărginit\nSingurătăţii mării;\n*\nŞi tainic genele le plec,\nCăci mi le împle plânsul\nCând ale apei valuri trec\nCălătorind spre dânsul;\n*\nLuceşte c’un amor nespus,\nDurerea să-mi alunge,\nDar se înalţă tot mai sus,\nCa să nu-l pot ajunge.\n*\nPătrunde trist cu raze reci\nDin lumea ce-l desparte…\nÎn veci îl voi iubi şi ’n veci\nVa rămânea departe…\n*\nDe-aceea zilele îmi sunt\nPustii ca nişte stepe,\nDar nopţile-s de-un farmec sfânt\nCe nu-l mai pot pricepe.”\n*\n„Tu eşti copilă, asta e…\nHai ş’om fugi în lume,\nDoar ni s’or pierde urmele\nŞi nu ne-or şti de nume,\n*\nCăci amândoi vom fi cuminţi,\nVom fi voioşi şi teferi,\nVei pierde dorul de părinţi\nŞi visul de luceferi.”\n***\nPorni luceafărul. Creşteau\nÎn cer a lui aripe,\nŞi căi de mii de ani treceau\nÎn tot atâtea clipe.\n*\nUn cer de stele de desupt,\nDeasupra-i cer de stele –\nPărea un fulger ne ’ntrerupt\nRătăcitor prin ele.\n*\nIci se aprinde-o lunǎ ’n drum\nColo se stinge-un soare\nDar nu împiedec’ nici de cum\nGândirea-i cǎlǎtoare\n*\nDin vǎi de chaos isvorau\nÎn roiuri stele albe\nÎn cercuri mândre se roteau\n[Ca un] şirag de salbe\n*\nŞi din a chaosului văi,",
  "Jur împrejur de sine,\nVedea, ca ’n ziua cea de’ntâi,\nCum isvorau lumine;\n*\nCum isvorând îl înconjor\nCa nişte mări, de-a’notul…\nEl sboară, gând purtat de dor,\nPân’ piere totul, totul;\n*\nAci vecia a ’ncetat\nSǎ se ’nvârteascǎ sferic\nVirgin de raze şi pǎcat\nSe ’ntinde întuneric\n*\nAci e-al stingerii-adǎpost\nE noaptea preacuratǎ\nUnde nimica nu a fost\nNici cǎ o fi vr’odatǎ\n*\nAtât de-adânc, atât de trist\nNe-atins de o scântee\nLuceafǎrul se ’ntunecǎ\nSilit în loc sǎ stee\n*\nCăci unde-ajunge nu-i hotar,\nNici ochi spre a cunoaşte,\nŞi vremea ’ncearcă în zadar\nDin goluri a se naşte.\n*\nCum mii de ani nu se ’nţeleg\nPrinşi de uitarea oarbă,\nNimic e universu ’ntreg\nAcest adânc să’l soarbă.\n*\nNu e nimic şi totuşi e\nO sete care-l soarbe,\nE un adânc asemene\nUitării celei oarbe.\n*\nFiori ’l trec şi frig îi e\nAripele îşi strînge\nŞi ’ntâia dată de când e\nChiar el începe-a plânge.\n*\n„O, tu al cǎrui nume sfânt\nNu-l ştie nici o limbǎ,\nTe rog în mânǎ de pǎmânt\nFiinţa mea o schimbǎ\n*\nDe greul negrei vecinicii,\nPărinte, mă desleagă,\nŞi lăudat pe veci să fii\nPe-a lumii scară ’ntreagă;\n*\nO, cere-mi, Doamne, orice preţ,\nDar dă-mi o altă soarte,\nCăci tu isvor eşti de vieţi",
  "Şi dătător de moarte;\n*\nReia-mi al nemuririi nimb\nŞi focul din privire,\nŞi pentru toate dă-mi în schimb\nO oră de iubire…\n*\nŞi dup’ aceea pot sǎ trec\nCu frunza care trece\nÎn întunerec sǎ mǎ ’nnec\nŞi în uitare rece\n*\nDin chaos Doamne-am apărut\nŞi m-aş întoarce ’n chaos…\nŞi din repaos m’am născut,\nMi-e sete de repaos.”\n*\nFiori ’l trec atât de cruzi\nŞi noaptea se ’nfurtunǎ\nŞi-i isvorǎşte în auz\nUn glas adânc ce sunǎ.\n*\n„Hyperion, isvor de vremi\nŞi ’ntregitor de spaţiu,\nDin noapte verginǎ tu chemi\nVoinţa fǎrǎ saţiu\n*\nHyperion, care rebel,\nRăsai din lumi cu soare,\nCine nu are moarte ’n el,\nAcela nu mai moare.\n*\nHyperion, ce din genuni\nRăsai c’o ’ntreagă lume\nNu cere semne şi minuni\nCare n’au chip şi nume.\n*\nDe-ai cere universul tot\nL-aş da ca tot ce-ai cere,\nDar eşti puterea mea, nu pot\nSă neg acea putere.\n*\nCum ai putea să fii zidit\nDin lacrimi şi din vină –\nFiind din veci nerăsărit,\nLumină din lumină.\n*\nTu vrei un om să te socoţi,\nCu ei să te asameni?\nDar piară oamenii cu toţi,\nS’ar naşte iarăşi oameni.\n*\nEi numai doar durează ’n vânt\nDeşerte idealuri –\nCând valuri află un mormânt,\nRăsar în urmă valuri;\n*",
  "Ei doar au stele cu noroc\nŞi prigoniri de soarte,\nNoi nu avem nici timp, nici loc,\nŞi nu cunoaştem moarte.\n*\nEi îşi atârnă micul eu\nDe-a vieţii lor durere,\nSe ţin cu mii păreri de rău\nDe visul care piere.\n*\nNoi n-avem pierderi şi folos\nŞi nu cunoaştem goluri,\nCăci stoluri cari merg în jos\nSe-ntorc la anul stoluri.\n*\nZadarnic cauţi a scăpa\nDin lumea ta sărmana,\nCând geana ’ncepe-a lăcrăma\nSe ’nseninează geana\n*\nOricât de veşted ar şi fi\nLa varǎ ’n floare-i pomul\nCând omul prinde-a ’mbǎtrâni\nRentinereşte omul\n*\nPentru cǎ ei sunt trecǎtori\nSunt toate trecǎtoare –\nAu nu sunt toate ’nvelitori\nFiinţei ce nu moare?\n*\nCǎci ’i împrăştii şi-i adun\nLe măsur vieţi cu luna\nDe nasc şi mor în sfântul Un\nÎn care-s toate una.\n*\nTot ce a fost, tot ce va fi\nDe-apururi faţă este\nIar basmul trist al stingerii\nPărere-i şi poveste\n*\nDin sînul vecinicului ieri\nTrăieşte azi ce moare,\nUn soare de s’ar stinge ’n ceri\nS’aprinde iarăşi soare.\n*\nPărând pe veci a răsări,\nDin urmă moartea-l paşte,\nCăci toţi se nasc spre a muri\nŞi mor spre a se naşte.\n*\nŞi timp şi spaţiu de-ar peri\nÎn văi de întuneric\nEle din nou ar răsări\nCa să se ’nvârtă sferic\n*\nDacă tăria s-ar negri\nDe vijelii rebele",
  "Şi dacă stelele-ar peri\nS-ar naşte iarăşi stele.\n*\nSă cază lumile-n genuni\nCa frunze reci pe vînturi,\nPământuri piară-n stricăciuni\nS-ar naşte iar pământuri.\n*\nŞi soarele din vârf de lunci\nApune-n unda spumii,\nDar el răsare tot atunci\nÎn altă parte-a lumii.\n*\nŞi când vezi soarele asfinţit\nCǎ intră roşu ’n apă\nPe alt pământ a răsărit\nŞi ziua o s’o ’nceapă\n*\nŞi ’n orice clipǎ te întrebi\nUnde e soare, lunǎ\nE ’n orice clipǎ ’n deosebi\nŞi ’n toate împreunǎ\n*\nTu mǎsuri lumea ta cu ’n cot\nŞi timpu’ ’mparţi cu luna –\nDar dacǎ unul e în tot\nŞi toate sunt în una\n*\nDar val de mare, val de lac\nDarǎ pǎduri sau neamuri\nPe orice frunzǎ de copac\nVezi un copac cu ramuri\n*\nŞi-orice menire e ’n zǎdar\nNatura altfel leagǎ\nÎn orice ghindǎ de stejar\nE o pǎdure ’ntreagǎ\n*\nTu doar ai goanǎ de noroc\nŞi urmǎriri de soarte\nNatura n-are timp şi loc\nŞi nu cunoaşte moarte\n*\nEa e de faţǎ pururea\nCa vina mumei Eve\nO afli pretutindenea\nŞi ’n ori şi ce aieve\n*\nTu crezi în stele şi în sorţi\nCa ’n basme-a tinereţii\nCând viaţa birue pe morţi\nŞi moartea-i muma vieţii\n*\nTu caţi să ’ndupleci cu dureri\nPe marele, pe ’nnaltul\nCe-i pasă Celuia din ceri\nDe-i plânge tu ori altul",
  "*\nCă nu e moarte nici păcat\nCât e lucirea spumii\nCă Brahma nu s’a împăcat\nCu noaptea, muma lumii\n*\nDe mii de ani se ’ndrept plângând\nCântările spre dânsul\nPeri-vor ochii toţi pe rând\nEtern e numai plânsul\n*\nTu din eternul meu întreg\nRǎmâi a treia parte\nCum vrei puterea mea s’o neg,\nCum pot sǎ-ţi dǎrui moarte?\n*\nIar tu, Hyperion, rămâi\nOri unde ai apune…\nCere-mi – cuvântul meu de ’ntâi,\nSă-ţi dau înţelepciune?\n*\nŞi dacă vrei să fii un sfânt,\nSă ştii ce-i chinul, truda,\nÎţi dau un petec de pământ,\nCa să te cheme Buddha.\n*\nDe vrei în număr să mă chemi\nÎn lumea ce-am creat-o\nÎţi dau o fâşie din vremi,\nSă te numească Plato.\n*\nVrei să dau glas acelei guri,\nCa dup’a ei cântare\nSă se ia munţii cu păduri\nŞi insulele ’n mare?\n*\nVrei poate ’n faptă să arăţi\nDreptate şi tărie?\nŢi-aş da pământul în bucăţi\nSă-l faci împărăţie.\n*\nÎţi dau catarg lângă catarg,\nOştiri spre a străbate\nPământu ’n lung şi marea ’n larg,\nDar moartea nu se poate…\n*\nŞi pentru cine vrei să mori?\nÎntoarce-te, te ’ndreaptă\nSpre-acel pământ rătăcitori\nŞi vezi ce te aşteaptă.”\n*\n***\nÎn locul lui menit din ceri\nHyperion se ’ntoarsă\nŞi, ca şi ’n ziua cea de ieri,\nLumina şi-o revarsă.\n*",
  "Căci este sara ’n asfinţit\nŞi noaptea o să ’nceapă;\nRăsare luna liniştit\nŞi tremurând din apă\n*\nŞi împle cu-ale ei scântei\nCărările din crânguri.\nSub şirul lung de mândri tei\nŞedeau doi tineri singuri:\n*\n„O lasă-mi capul meu pe sîn,\nIubito, să se culce\nSub raza ochiului senin\nŞi negrăit de dulce;\n*\nCu farmecul luminii reci\nGândirile străbate-mi,\nRevarsă linişte de veci\nPe noaptea mea de patemi.\n*\nŞi de asupra mea rămâi\nDurerea mea de-o curmă,\nCăci eşti iubirea mea de ’ntâi\nŞi visul meu din urmă.”\n*\nHyperion vedea de sus\nUimirea-n a lor faţă\nAbia un braţ pe gât i-a pus\nŞi ea l-a prins în braţă…\n*\nMiroase florile-argintii\nŞi cad, o dulce ploae,\nPe creştetele-a doi copii\nCu plete lungi, bălae.\n*\nEa, îmbătată de amor,\nRidică ochii. Vede\nLuceafărul. Şi ’ncetişor\nDorinţele-i încrede:\n*\n„Cobori în jos, luceafăr blând,\nAlunecând pe-o rază,\nPătrunde-n codru şi în gând,\nNorocu-mi luminează!”\n*\nEl tremură ca alte dăţi\nÎn codri şi pe dealuri,\nCălăuzind singurătăţi\nDe mişcătoare valuri;\n*\nDar nu mai cade ca ’n trecut\nÎn mări din tot înaltul:\n– „Ce-ţi pasă ţie, chip de lut,\nDac’oi fi eu sau altul?\n*\nTrăind în cercul vostru strîmt\nNorocul vă petrece,",
  "Ci eu în lumea mea mă simt\nNemuritor şi rece.”"
]