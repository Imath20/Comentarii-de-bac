[
  "MARIN PREDA\nMOROMEȚII\nVolumele I (1955) și II (1967)",
  "VOLUMUL 1\nPARTEA ÎNTÂI\nI\nÎn câmpia Dunării, cu câțiva ani înaintea celui de-al doilea război\nmondial, se pare că timpul avea cu oamenii nesfârșită răbdare; viața se\nscurgea aici fără conflicte mari.\nEra începutul verii.\nFamilia Moromete se întorsese mai devreme de la câmp. Cât ajunseseră\nacasă, Paraschiv, cel mai mare dintre copii, se dăduse jos din căruță, lăsase\npe alții să deshame și să dea jos uneltele, iar el întinsese pe prispă o haină\nveche și se culcase peste ea gemând. La fel făcuse și al doilea fiu, Nilă;\nintrase în casă și după ce se aruncase într-un pat, începuse și el să geamă,\ndar mai tare ca fratele său, ca și când ar fi fost bolnav. Al treilea băiat,\nAchim, se furișase în grajdul cailor, se trântise în iesle să nu-l mai găsească\nnimeni, iar cele două fete, Tita și Ilinca, plecaseră repede la gârlă să se\nscalde.\nRămas singur în mijlocul bătăturii, Moromete, tatăl, trăsese căruța sub\numbra mare a celor doi salcâmi de lângă poarta grădinii și apoi ieșise și el la\ndrum cu țigara în gură. Părea de la sine înțeles că singură mama rămânea să\naibă grijă ca ziua să se sfârșească bine.\nMoromete stătea pe stănoaga podiștei și se uita peste drum. Stătea\ndegeaba, nu se uita în mod deosebit, dar pe fața lui se vedea că n-ar fi rău\ndacă s-ar ivi cineva… Oamenii însă aveau treabă prin curți, nu era timpul\nde ieșit în drum. Din mâna lui fumul țigării se ridica drept în sus, fără grabă\nși fără scop.\n– Ce mai faci, Moromete? Ai terminat, mă, de sapă?\nIată că se ivise totuși cineva. Moromete ridică fruntea și îl văzu pe\nvecinul său din spatele casei apropiindu-se de podișcă. Se uită numai o dată\nla el, apoi începu să se uite în altă parte; se vedea că nu o astfel de apariție\naștepta. „…Pe mă-ta și pe tine, chiorule!“ șopti atunci Moromete pentru el\nînsuși, ca și când până atunci ar mai fi înjurat pe cineva în gând și acum îl",
  "îngloba și pe vecin, fiindcă tot apăruse; după care răspunsese foarte\nbinevoitor:\n– Da, am terminat… Tu mai ai, mă, Bălosule?\n– Am terminat și eu. Mai aveam un petic dincoace în Pământuri, mi l-au\nsăpat ai lui Țugurlan… Ce faci, Moromete, te-ai mai gândit? Îmi dai\nsalcâmu ăla?\nMoromete se uită țintă la vecinul său înțelegând pentru ce ieșise el la\ndrum și nu răspunse la întrebare. „Da, am discutat odată să-ți vând un\nsalcâm! Poate am să ți-l vând… poate n-o să ți-l vând… De ce trebuie să ne\ngrăbim așa!?“ părea el să-i spună.\n– Dar Victor al tău… El nu mai iese la sapă, Bălosule? Sau de când este\nvoiajor nu-l mai aranjează? zise Moromete. Adică… admitem cazul că fiind\nocupat… mai adăugă el.\nVecinul avu bănuiala că aceste cuvinte nu sunt chiar atât de nevinovate\ncum s-ar fi putut înțelege din glasul cu care fuseseră rostite, dar trecu peste\nasta.\n– Păi de ce zici că nu vreai să mi-l mai dai, Moromete? Că vroiam să ți-l\nplătesc…\nDrept răspuns, Moromete începu să se uite pe cer.\n– Să ții minte că la noapte o să plouă. Dacă dă ploaia asta, o să fac\ngrămadă de grâu, Tudore! zise el.\nBălosu nu mai zise nici el nimic, apoi după câteva clipe schimbă vorba:\n– Mă întâlnii pe la prânz cu Jupuitu. Zicea că mâine dimineață o\npornește prin sat după fonciire.\nMoromete rămase nemișcat.\n– Zice că a primit o dispoziție, sau un ordin, dracu să-l ia… Că cine are\nde achitat fonciire și n-o s-o achite mâine, o să le ia din casă.\nMoromete se mohorî dintr-o dată. Vru să răspundă, dar se ridică pe\nneașteptate de pe stănoagă și sări spre poartă; un cal scăpase din grajd și\nvroia să iasă la drum.\n– Nea îndărăt blegule, unde vrei să te duci? strigă omul închizându-i\npoarta în nas.\nCalul nu se sperie însă, rămase cu botul lângă ulucă și suflă puternic pe\nnări, apoi, cu dispreț parcă, se întoarse cu spatele și începu să se frece de\nulucă.\n– Nea n-auzi surdule!… Tu-ți adineaurea mă-tii! strigă Moromete\nînfuriat.",
  "Calul se opri din scărpinat și porni nepăsător spre prispa casei unde\nzăcea Paraschiv. Moromete se luă după el, dar calul nu-l luă în seamă, se\nopri lângă prispă și întinse gâtul lângă parmalâc, unde începu să roadă cu\ndinții dintr-un drob de sare. Paraschiv ridică fruntea, se uită câteva clipe ca\nși când n-ar fi înțeles ce se întâmpla, apoi deodată îi repezi calului cu toată\nputerea un picior în burtă.\nTot atunci mama ieși în prag. Avea fața roșie și obosită, iar nădușeala îi\ncurgea în șiroaie înnegrite peste obraji și gât.\n– Ilie, unde s-au dus fetele alea? Ce fac eu aici singură? Acu se\nîntunericește și ce mâncați?\n– Raci o să mâncăm, fa, d-aia te vaiți tu? răspunse Moromete trăgând\ncalul spre grajd.\nRaci nu se găseau nicăieri în apele satului. Tocmai raci, prin urmare,\naveau să mănânce la masă. Femeia se șterse cu deznădejde pe frunte, înghiți\nîn sec și pieri în tindă.\n– Niculae, unde ești, mă? strigă Moromete spre grădină.\n– Aicea sunt! se auzi un glas de undeva.\n– Ce faci acolo? Treci încoace și ajută-i mă-tii! Te duseși în grădină sa te\nodihnești, că până acum stătuși! Când ți-oi da una după ceafă, îți sar mucii\npe jos!\nPe poarta grădinii intră un băiat de vreo doisprezece ani. Avea capul gol\nși cămașa de pe el era ferfeniță. Picioarele goale erau pline de zgârieturi cu\nurme de sânge închegat cu praf.\n– Treci la mă-ta și vezi ce treabă are! spuse iar Moromete, pornind încet\nspre grădină.\nII\nBăiatul se urni de lângă poartă și intră în tindă. La vatră, femeia se\nchinuia cu o mână să mestece mămăliga, iar cu alta să prăjească niște ceapă\nîn tigaie. Alături de vatră, prinsă între două cărămizi, clocotea o oală cu\nceva verde înăuntru. Femeia dăduse jos căldarea cu mămăligă și o mesteca\naprig, încercând din când în când s-o țină pe loc cu talpa piciorului.\n– Veniși cu oile, mă? Du-te repede și prinde-o pe Bisisica… Viu și eu\nacum să le mulgem… Să torn mămăliga… Unde sunt fetele alea?\nBăiatul se uită la maică-sa și se întoarse alene îndărăt, fără să spună\nceva. Ieși în curte și începu să strângă oile spre obor. Câțiva miei săriseră pe",
  "prispă și lingeau sare.\n– Câși, mânca-te-ar câinii! zise el apucând mieii de gât și făcându-le\nvânt de pe prispă.\nÎnchise poarta oborului și rămase între oi tăcut. Oborul era mic și cele\ndouăzeci, douăzeci și cinci de oi abia aveau loc să se miște. Una dintre ele,\ncare stătea alături de băiat, frecă pământul cu copita ei mică și se culcă\nîncet, suspinând. Era o oaie bătrână și blândă care mergea totdeauna în\nurma cârdului.\n– Ai prins-o, mă? Hai mai repede că se răcește mămăliga!\nBăiatul se întoarse nepăsător spre mama lui care intrase în obor cu un\ncăldăroi în mână și abia se mișcă.\n– Hai, Niculae… hai, Niculae! Să nu-ți dau acum câteva! Unde e\nBisisica? Treci s-o prindem, unde te tot uiți? zise femeia cu un glas moale și\ncam îndepărtat, ca și când ar fi vorbit gardurilor.\n– Lovi-o-ar moartea de Bisisica! mormăi Niculae, apropiindu-se de o\noaie neagră și cornută care se pitise într-un colț și aștepta nemișcată,\nascultând parcă cele ce se spuneau despre ea.\nBăiatul se repezi asupra ei și o apucă de picior; oaia nu se mișcă, dar\ncând își simți piciorul prins zvâcni pe neașteptate și-l trânti pe băiat cu burta\nla pământ.\n– Fire-ai a naibii, dacă nu te omor! scrâșni el și ridicându-se cu o\nsprinteneală uimitoare se repezi iar. De astă dată, el n-o mai scăpă din\nmâini. Oaia sărea în trei picioare și gemea greu. Femeia se apropie cu\ncăldarea și o apucă de celălalt picior, o trase spre buza căldăroiului și începu\ns-o mulgă. Niculae o ținea de coarne și o izbea cu sălbăticie peste bot.\n– Mânca-te-ar lupii să te mănânce! Dacă n-am să te omor într-o zi…\nFemeia zise s-o lase în pace să nu mai dea în ea degeaba. Cum degeaba?\nMergea în frunte și totdeauna târa întreg cârdul în goană peste izlaz și nu se\nmai oprea până nu ajungea pe locurile de păscut. Niculae era silit să alerge\nși el și arunca zadarnic cu bulgări spre ea. Când ajungeau pe miriște, băiatul\ncădea istovit de goană pe o brazdă și plângea în neștire. Uneori o prindea cu\najutorul altor băieți și o bătea cu cruzime. Oaia se cumințea un timp, lăsa\nalteia conducerea cârdului, apoi iarăși își lua locul. Câteodată, înnebunit,\nNiculae alerga înaintea oilor aflate în plină goană, despărțea cârdul de oaia\nbezmetică, o alunga în porumburi cu ciomagul și o bătea cu bolovani până\nîl părăseau puterile. Oaia sărea din loc în loc, fugea, se oprea tremurând și\ngemea de lovituri. În ziua aceea nu mai alerga, dar a doua zi goana și chinul",
  "băiatului reîncepeau cu prospețime. Niculae o ținea minte încă de pe când\nera noatină.\nÎntr-o iarnă, la Bobotează, venise popa cu căldărușa și intrase în obor să\nstropească oile cu aghiazmă. Bisisica – așa o botezase Achim când o\nînvățase să împungă ca berbecii – ieșise din cârd și ridicase fruntea spre\npopă. Când părintele făcuse semnul crucii zbicind din busuioc, oaia,\ncrezând că e vorba de împuns, se repezise în patrafirul aceluia bestecăind cu\ncornițele ei mici printre picioarele popii.\n– Gata, ai scăpat, zise femeia lovind cu milă spinarea oii, care în tot\ntimpul mulsului tremurase ca frunza. Dă-i drumul, Niculae!\nBăiatul îi dădu drumul de coarne, izbind-o în același timp cu piciorul în\ngrumaz; apoi prinse altă oaie, care cât simți mâna femeii sub uger, singură\nse lăsă pe căldăroi și începu să rumege liniștită.\n– Vezi, asta de ce stă?! îngână Niculae, ca și când cineva ar fi pretins că\ntoate oile seamănă cu Bisisica. Nu știu, mamă, dar eu m-am săturat… Eu le\nlovește moartea de oi, îngână el mai departe jelindu-se. Eu nu mă mai duc\ncu oile… Toată lumea le dă la cioban, numai tata s-a găsit mai breaz să mă\ntrimită pe mine… De ce nu-i spui să le dea la cioban? De două luni de zile\nnu m-am mai dus la școala. Are sa mă lase repetent…\n– Gata, zise femeia, alta… Hai mai repede că se răcește mămăliga!…\nNiculae prinse altă oaie care nu mai era blândă. El o apucă de bot cu ură\nși-i strânse nasul:\n– Stai! Ce! o iai pe urmele Bisisichii, fire-ai a naibii!? bolborosi el. Apoi\nse adresă mamei cu alt glas: Eu spun una și tu te faci că n-auzi! N-auzi că\nmă lasă repetent?\n– Ce să-ți fac eu dacă te lasă repetent? Parcă dacă te duci nu te lasă!\nrăspunse femeia cu gândul în altă parte.\n– N-auzi că nu mă lasă?! zise băiatul necăjit. De câte ori vreai să-ți tot\nspun?\n– Ce să-mi tot spui? întrebă femeia cu același glas îndepărtat și îmbulzit\nde alte gânduri. Alta, spuse ea iar. Se vede că nu prea le-ai păscut azi… Asta\nabia a dat câteva picături!\nNiculae, de astă dată, strigă:\n– N-auzi, mamă?\n– Aud, mă, aud! Spune! răspunse femeia mai apropiat.\n– Păi nu ți-am mai spus? „Tu, Moromete, nu te speria că n-ai cărți și că\nn-ai venit astă-toamnă, eu te trec clasa numai să vii la examen. Să înveți",
  "pentru examen, că nu ți-am pus note“…\n– Păi să te duci la examen, zise femeia, iarăși cu gândul împrăștiat.\n– Cum să mă duc, mamă, dacă n-am învățat?!\n– Păi învață! răspunse femeia moale.\n– Cum să învăț?! strigă Niculae deodată atât de indignat și furios că\nridică și brațele, și glasul lui de copil răsună ascuțit în liniștea amurgului\ncare începuse să acopere salcâmii.\n– Ia și tu o carte cu oile și citește. Ce vreai să-ți fac eu? răspunse femeia\ncu un glas în care răzbătuseră câteva urme de interes.\n– Care carte, mamă, care carte? Nici Citirea n-a vrut să-mi cumpere tata.\nDe unde să iau, că nimeni nu mi-o dă. Dacă m-ar lăsa să mă duc la scoală…\nFemeia tăcea și mulgea mai departe oaia.\n– Mai e vreuna? întrebă ea apucând altă oaie. Treci și ține-o să nu-mi\nverse laptele, mai spuse ea, strângând căldăroiul între genunchi.\nNiculae apucă oaia de gât cu o mână, iar cu cealaltă o atinse pe femeie\npe umăr.\n– Mamă, spune-i tu lui tata… zise el rugător, dar glasul i se rupse și\nscoase un strigăt. Oaia se mișcase și-l călcase pe o bubă de pe picior cu\ncopita ei mică și ascuțită. Niculae izbucni pe neașteptate într-un plâns\nsfâșietor și se lăsă jos ca o cârpă.\n– Ce e, mă, te-a călcat? întrebă femeia sec. De ce nu te păzești? Ține\noaia să nu-mi verse laptele!\nLa auzul glasului lipsit de milă al mamei, băiatul începu să plângă și\nmai adânc, perpelindu-se pe jos și izbind cu pumnii lui mici în pământul\nafânat de bălegarul vechi al oilor. Femeia prinse altă oaie și începu să mulgă\nsingură și tăcută, în timp ce Niculae continua să plângă. Într-o vreme el\nîncetă orice mișcare, se ridică în capul oaselor și rămase cu coatele pe\ngenunchi. Se simțea că durerea piciorului îi trecuse de mult, el însă plângea\nmai departe pe genunchi, ca și când ar fi cântat ceva lung și deznădăjduit:\n– Aaa… aaa…\n– Ce e acolo mă? se auzi din drum glasul lui Moromete. Iar te-a călcat\noaia? Taci din gură, că nu-ți iese mațele.\nFemeia tocmai atunci terminase de muls și pleca din obor. Ea se opri în\nmijlocul bătăturii și vorbi cu un glas care îl făcu pe Niculae să se oprească\ndin plâns.\n– Lovi-o-ar moartea de vorbă, de care nu te mai saturi, Ilie! Toată ziua\nstai de vorbă și beai la tutun și mie îmi arde cămașa pe mine. Dacă alții n-au",
  "treabă și au chef de vorbă… Copilul ăsta plânge aici și el stă la poartă și bea\ntutun. Veniți de la deal și vă lungiți ca vitele… și eu să îndop singură o\nceată de haidamaci…\nParaschiv ridică fruntea și-o privi pe femeie cu o ură cuibărită în el de\npe vremea când mama lui bună murise. Din drum, Moromete se urni spre\npoartă și intră în curte tăcut.\n– Ce e, fa, zăltato, ce vreai să fac eu? Dacă e bleg și-l calcă și oile…\n– Toată lumea are treabă, Catrino, zise Tudor Bălosu din drum.\nFemeia nu răspunse nici unuia și intră în tindă.\n– Moromete, zise Tudor Bălosu, nu stai, mă, să-ți dau banii?\nMoromete făcu un gest nedeslușit.\nIII\nCele două fete ale lui Moromete ajunseseră la gârlă și începuseră să se\nscalde. Apa era rece, dar în timpul zilei fuseseră la muncă și a doua zi era\nduminică, era călușul, nu puteau sta fără să se spele.\n– Ce facem, fa? zise cea mai mare, Tita, după ce intră în apă și începu să\nclănțăne din dinți. E rece ca gheața.\n– Ei, ca gheața, vezi-ți de treabă, așa e la început, răspunse cealaltă\nintrând în gârlă vitejește.\nTita se aplecă și o stropi pe neașteptate cu un val de apă. Fata cea mică\nțipă ascuțit, se strâmbă înfiorată, apoi deodată se aplecă și ea și o împroșcă\npe soră-sa de sus până jos. Se bălăciră câtva timp țipând mereu, apoi Tita se\nopri și strigă:\n– Ajunge, treci și mă freacă pe spinare, trebuie să ne întoarcem acasă!\nFetele începură să se spele pe rând, cea mai mare uitându-se din când în\ncând cu teamă să nu le vadă cineva. Într-un timp ea chiar sări din apă și se\nrepezi spre mal. Partea de gârlă unde se scăldau era un loc dosnic la\nmarginea satului, numit, nu se știe de ce, Valea Morii. Lângă vale se\nîntindea un fel de crâng lat, mai mult un fel de iaz părăsit de apele râului\ncare curgeau pe marginea satului, Dinspre partea aceea, care făcea un cot\nmare lângă gropanul unde stăteau fetele, se auzea cineva plescăind prin apă\nși apropiindu-se din ce în ce.\n– Treci, fă, afară, Ilinco, n-auzi că vine cineva? zise Tita speriată.\n– Și dacă vine, ce? răspunse Ilinca nepăsătoare.\n– Fă, zăpăcito, nu ți-e rușine? Treci afară, n-auzi?",
  "Fata însă, chiar de-ar fi vrut să se mai ascundă, n-ar mai fi avut timp. De\ndupă cotul apei se ivi, printre frunzele aplecate ale crăcilor de sălcii, partea\nde la genunchi în jos a picioarelor cuiva. Fata cea mare când văzu\npantalonii aceia umblând prin apă, își trase repede cămașa pe cap și pieri în\ntufișul sălciilor tremurând. De-acolo ea auzi numaidecât niște glasuri și\nîngheță.\n– Ce faci, fă, aici, te scalzi?\n– Da, mă scald, ce să fac, răspunse Ilinca și începu să râdă.\n– Scaldă-te, fă, se auzi iarăși glasul acela.\n– Păi, mă scald, răspunse iar Ilinca. Apoi fata din tufiș se auzi strigată:\n– Tito, treci încoace că nu e nimeni. E Florica lui Miuleț și cu ga Leana,\nvor să prindă pește. S-au îmbrăcat în pantaloni.\nTita ieși din tufiș încă înspăimântată și când le văzu pe cele două cu\nplasa, începu să râdă:\n– Ce naiba, Floareo, zise ea, ai băgat-o în pantaloni? Era să mor de frică.\nȘi proasta aia sta în apă. Dacă era un băiat, fă, ce te făceai?\nIlinca râse iar:\n– Da’ ce, mi-era frică de el? Îi dam cu nămol în ochi!\n– Ei, ce știe ea, zise muierea cu plasa.\n– Ați prins mult pește? întrebă Tita schimbând vorba.\n– Am prins pe dracu ghem! De câte ori ridicăm plasa, numai broaște și\nmormoloci.\n– Tata spunea că ăia pe la București mănâncă broaștele! Zicea că le\nîndoapă cu carne și le bagă la cuptor, așa vii. Pe urmă, când încep să facă\npoc-poc, le scot afară și le mănâncă cu furculița, zise Ilinca scuipând pe\nmarginea apei.\n– Prostia ta, răspunse cea cu plasa. Ia uitați-vă!\nCele două ridicară plasa la mal și o dădură peste cap. Numaidecât un\nbroscoi orăcăi cu putere făcând să răsune valea și țâșni înapoi în apă\nstropind în ochi pe cele două pescuitoare. Alte broaște, de toate mărimile\nsăriră de pe mal împroșcând apa. Un singur peștișor, ca un deget de copil,\nstrălucea în buruienile de pe mal și chiar și acela era gata să alunece înapoi\ndacă una din pescuitoare nu l-ar fi prins numaidecât. Înainte de a-l arunca în\noală, ea se uită la el cum zvâcnește.\n– Hai să mergem, Ilinco, ce tot mai aștepți, nu vezi că te-ai învinețit?\nFata ieși clănțănind și se îmbrăcă repede.",
  "– Stați, fa, că mergem și noi, zise fata cu plasa. Ați auzit? Se mărită\nPolina.\n– Polina lui Bălosu? Păi știm, răspunse Ilinca.\n– Nu, nu știți, că nu cu Birică se mărită, răspunse fata. Apoi se adresă\nînsoțitoarei: Hai să mergem și noi, ga Leano, că eu ți-am spus că până nu\nplouă, peștii nu ies de pe fund. Fă, Tito, voi știți că Polina era în vorbă cu\nalde Birică. Ei, acu’ se mărită cu Stan Cotelici.\n– Cu șchiopu?! întrebă Tita, uimită. Cu urâtul ăla? Păi ce moartea găsit-\no să-l ia pe-ăla? Că după ce e șchiop, mai e și făcut!\n– Da’ ce, fa, el nu trebuie să se însoare? Trebuie să-l ia cineva! zise\nLeana înfășurând plasa.\n– Să-l ia moartea! răspunse Tita, râzând.\n– De ce, fa? Eu cum l-am luat pe Ene al meu? Ce are Stan Cotelii de\nfugiți de el?\n– E urââât, ga Leano, răspunse Tita, luând-o pe lângă sălcii. Și n-ar fi\nnimic, dar matale l-ai văzut cum umblă? Are atâta avere și parcă e milog!…\n– E bine să strângă omul, răspunse Leana cu îndoială.\n– Hai, fa, îmbracă-te mai repede! zise Tita, răstindu-se spre soră-sa. De\nce nu-ți cârpești fusta aia, nu vezi că ți se vede buca?\n– Ce să mai cârpesc, am tot cârpit-o… ia lasă-mă în pace! Dacă mi\nvede, ce? Cine o vede, să mi-o mănânce! răspunse Ilinca la fel de răstit.\n– Ce știe ea, râse fata cu plasa. Să te vedem la anul sau la anul ălalalt,\ntot așa ai să zici?\nCu toate că era într-adevăr nevoie de anii aceia ca să nu mai zică (Ilinca\nn-avea nici paisprezece ani), când fusese pomenit numele lui Birică, fata\ncea mică a lui Moromete se roșise. Flăcăul însă nu știa nimic. El era prieten\ncu frații ei, venea des seara pe la ei, jucau cu el tabinet, era vesel… și mai\nales cânta frumos.\nCele trei fete o luară înainte, iar muierea mergea în urma lor cu plasa pe\număr. Soarele asfințise și în aer începuseră să bâzâie țânțarii. Când cotiră\ndupă Valea Morii și se apropiau de pădurea de la marginea satului, muierea\ncare mergea mereu în urmă se miră:\n– Parcă ne-ar fi auzit, fa! Ăla care iese din pădure nu e Birică?\nFetele băgară și ele de seamă și încetiniră pașii. Tăceau. Se gândeau\ndacă trebuie sau nu să-i spună știrea flăcăului.\n– Ce mai faci, Birică, n-ai mai venit pe la noi! îndrăzni totuși fata cea\nmică a lui Moromete când Birică le ajunse din urmă.",
  "Birică nu răspunse. Se cunoștea că îi pare bine că a întâlnit-o pe Tita.\nDădu bună seara și se apropie de ea.\n– Tito, vreau să-ți spun ceva… Am fluierat aseară la Polina și nu știu ce\ne cu ea, n-a vrut să mai iasă, șopti el după ce se îndepărtă puțin cu fata.\nSpune-i că am să trec diseară… Dacă nu mai vrea să vorbească cu mine, să-\nmi spună!\nS-ar fi putut crede că flăcăul nu dorea să știe decât atât, dar Titei nu-i\nscăpă turburarea care îl stăpânea.\nCunoștea și ea bine această turburare. De aproape un an de zile era în\nvorbă cu Victor, fratele Polinei. Victor Bălosu nu spunea că nu ține la ea,\ndar nici nu se străduia să arate că ține.\n– Atâta vreau să știu, continuă Birică, de astă dată fără să-și mai ascundă\nîngrijorarea. Ai să-i spui, Tito?\nTita șovăia să răspundă.\n– Birică! Se vorbește că Polina… Nu știu, așa am auzit… Tu nu știi\nnimic? E vorba de Stan Cotelici, cică s-ar mărita cu el. Trebuie să vorbești\ntu cu ea, să vezi ce s-a întâmplat.\nBirică se posomori și amuți. Mai merse câțiva pași cu fata, apoi, fără\nmai întrebe ceva, se îndepărtă. Fata cea mică a lui Moromete îl strigă din\nurmă, dar flăcăul nu răspunse.\nIV\n– Treceți la masă, ori vreți să vă chem cu lăutari? strigă Catrina\nMoromete din pragul tindei. Ilie, unde s-au dus fetele alea? Numai tu le-ai\ndat nas; unde-or fi ele acuma? Sculați în sus! Paraschive, Nilă, voi n-auziți?\nNiculae, tu ce mai aștepți? Ai băgat nasul între picioare…\nFemeia se opri deodată din vorbit și chipul i se schimonosi de spaimă.\nPe alături de ea țâșni Duțulache, câinele, ieșind din tindă cu o bucată mare\nde ceva alb în gură, pesemne brânză. Femeia îl întrebă:\n– Când ai intrat, lovi-te-ar turbarea? Lasă jos! Lasă jos! Lasă jos, n-\nauzii?\n– Dă-i apă, zise Moromete liniștit.\nParaschiv începu să râdă, sculându-se de pe dulamă.\n– Lasă jos, lasă jos, mânca-te-ar câinii, lasă jooos!… striga zadarnic\nfemeia. Câinele pierise în grădină. Acum să mâncați câinele, spuse mai\ndeparte Catrina, uitându-se crunt la fiul vitreg care râdea.",
  "– De ce să mâncăm câinele, fă, proasto? întrebă Moromete, liniștit încet.\nApoi, tot liniștit, spuse mai departe și la fel de încet, ca și când ar fi vorbit\ncu el însuși: De ce să mâncăm, fa, zăltato, sărito de la locul tău. E bun\ncâinele de mâncat, fa? E bun să te mănânce el pe tine! Și chiar o să te\nmănânce. Azi ți-a luat brânza, mâine o să-ti ia…\n– Nu treceți o dată la masă? strigă femeia scoasă din minți. Dacă n-o să\nmă duc în lume și să vă las… și moartea să vă ia pe toți și la cimitir să vă\nducă!…\n– Taci, fa, din gură, dosădito! zise iar Moromete și mai liniștit ca\nînainte. Vezi-ți, fa, de treabă! Ai făcut mâncare? Spune o dată și taci, că nu\nsunteți surzi.\nParaschiv stătea pe prispă și rânjea. Femeia amuți, nu mai zise nimic. Pe\ndrum se văzură cele două fete apropiindu-se de casă. Moromete și ridică de\npe prispă și, în tăcerea care se lăsase, glasul lui picură liniștit încet, de astă\ndată spunând însă altceva:\n– Tu, Paraschive, ce stai acilea și belești fasolele la mine? Ce, nu ți-am\nmai văzut dinții ăia de mult? Rânjești ca un colțat la maică-ta, parcă tu ai fi\nmai breaz. De ce nu treci la masă? Și pe voi v-a găsit scăldatul? Dacă vă iau\nde păr și mătur bătătura cu voi, vă scutesc de-o treabă mâine dimineață. O\nlăsați pe mă-ta singură și vă duceți. Unde sunt ăilalți?\nMoromete vorbise până acum încet și liniștit. Deodată curtea răsună de\nun glas puternic și amenințător făcându-i pe toți să tresară de teamă.\n– Nilă! Achime! strigă Moromete de două ori.\nDupă un timp, se auzi în casă cum cineva sare din pat; în același timp,\npoarta grajdului se deschise și se văzu, venind încet și frecându-se cu\nmâinile la ochi, Achim.\n– Ce e, mă, cu voi? întrebă Moromete, cu glasul dinainte, încet liniștit.\nBa chiar blând. Nu vă e foame? Stați la masă! Puteți pe urmă să dormiți\npână poimâine dimineață…\nCatrina Moromete se șterse pe frunte de sudoare și intră în tindă. Unul\ncâte unul, copiii intrară în tinda casei. Se înserase bine și de pe vatră focul\narunca până departe o fâșie roșie de lumină făcând să strălucească bătătura.\nCât ieșeau din iarnă și până aproape de sfântul Niculaie, Moromeții\nmâncau în tindă la o masă joasă și rotundă, așezați în jurul ei pe niște\nscăunele cât palma. Fără să se știe când, copiii se așezaseră cu vremea unul\nlângă altul, după fire și neam. Cei trei frați vitregi, Paraschiv, Nilă și Achim,\nstăteau spre partea dinafară a tindei, ca si când ar fi fost gata în orice clipă",
  "să se scoale de la masă și să plece afară. De cealaltă parte a mesei, lângă\nvatră, jumătate întoarsă spre străchinile și oalele cu mâncare de pe foc,\nstătea întotdeauna Catrina Moromete, mama vitregă a celor trei frați, iar\nlângă ea îi avea pe ai ei, pe Niculae, pe Ilinca și pe Tita, copii făcuți cu\nMoromete. Dar Catrina fusese și ea măritată înainte de a-l lua pe Moromete:\nbărbatul acesta îi murise în timpul războiului, dar nu pe front, fiindcă nu\nîmplinise încă anii ca să fie luat militar, ci acasă de apă la plămâni; îi lăsase\no fată (pe care Catrina o născu după moartea lui) și când plecă din casa\nsocrilor n-o luă cu ea, o lăsă bătrânului Năfliu, bâtului, cum îi spuneau cu\ntoți, cu care însă Catrina nu se avea bine.\nMoromete stătea parcă deasupra tuturor. Locul lui era pragul celei de-a\ndoua odăi, de pe care el stăpânea cu privirea pe fiecare. Toți ceilalți stăteau\număr lângă umăr, înghesuiți, masa fiind prea mică. Moromete n-o mai\nschimbase de pe vremea primei lui căsătorii, deși numărul copiilor crescuse.\nEl ședea bine pe pragul lui, putea să se miște în voie și de altfel nimănui nu-\ni trecuse prin cap că ar fi bine să se schimbe masa aceea joasă și plină de\narsurile de la tigaie.\nParaschiv, Nilă și Achim nu erau din firea lor niște copii tăcuți, moi ori\nlipsiți de veselie. Totuși, ca totdeauna, ei se așezară la masă absenți,\nuitându-se în gol, oftând, parcă ar fi trebuit nu să mănânce, ci să ridice\npietre de moară. Moromete se așeză și el pe prag, făcând în același timp\ncâteva cruci repezi și închizând o clipă, evlavios, ochii. Niculae, care nu\navea scaun, se așeză turcește pe pământ.\n– Du-te, mă, și ia-ți o pernă, dosăditule, de câte ori să-ți spui? Că ăștia\nnu sunt în stare să facă măcar un scaun, zise femeia, uitându-se la cei trei\ncare așteptau, tăcuți și plictisiți, mâncarea.\n– Tu de ce nu faci? zise Achim, ai cărui ochi clipiră ascuțit, înfigându-se\ndin golul în care erau pierduți mai înainte, în cei ai mamei vitrege.\nMoromete, care tocmai își făcuse cruce, se uită la femeie cu gura\ncăscată mirare.\n– Taci, fa, din gură, n-auzi?! zise el, apucând lingura de lemn între\ndegete.\n– N-auzi ce zice colțatul? răspunse femeia, ștergându-se de sudoare, fără\nsă-i pese de privirea bărbatului.\n– De ce colțat?! întrebă moale Paraschiv, apucând și el lingura într-un\nfel anumit, vrând să spună că vrea să mănânce mai repede.",
  "– Taci, mă, din gură! zise și Nilă cu un glas și mai moale decât al\nfratelui, aproape șoptit.\n– Cine vă întrece? răspunse Catrina. Așează-te masă, ridică-te masă.\nAbia se mișcă, abia se așează, cleaf-cleaf, parcă i-ai da să mănânce otravă.\n– Pui, fa, mâncarea-aia o dată?! zise Moromete liniștit, dar în glas cu\nfire de amenințare.\nCele două fete tăceau. Niculae se uita la tatăl său nemișcat, cu ochii\npironiți pe fruntea largă, descoperită de golul părului căzut de o parte de alta\na creștetului. Catrina apucă o oală mare de pe vatră și o trase lângă ea. Fata\ncea mare, Tita, desprinse dintr-un cui de lângă firidă o ață subțire de\nbumbac și tăie mămăliga în felii groase. Ilinca așeză în mijlocul mesei o\nstrachină largă și adâncă, iar femeia o umplu numaidecât cu ciorbă verde și\ngroasă de ierburi.\n– Da’ brânză nu e? șopti Niculae indignat, uitându-se la maică-sa.\n– Du-te de-o ia din burta lui Duțulache! răspunse mama.\n– Da’ ce! Ce Duțulache? Mie să-mi dai brânză, zise iar Niculae, trântind\nlingura pe masă.\n– Parcă spuneai că să le mănânce lupii de oi, îngână femeia mai moale,\ncu un glas nepăsător.\n– Mănâncă, mă, acilea și nu te mai miorlăi, puturosule! Te găsi brâna.\nCând e, te uiți chiondărâș la ea, zise tatăl nepăsător și el, înghițind un\ndumicat mare.\nNiculae amuți. Pieptul i se ridică și coborî repede; buzele îi tremurară.\nCâteva clipe se uită la maică-sa. Femeia mânca cu gândurile în altă parte.\nBăiatul se uită atunci spre soră-sa Ilinca, dar fiecare mânca repede, însuflețit\npe neașteptate, tăcut și parcă nemaisimțind pe cel de alături. Băiatul înghiți\ngreu, se ridică de la masă și ieși afară. Aproape că nimeni nu-l luă în seamă.\n– Dacă mănânci, mi-ești ca un frate, Niculae, zise Achim batjocoritor,\ndacă nu mănânci, mi-ești ca doi.\n– Să te ia naiba, izbucni băiatul hohotind și făcându-se nevăzut.\nPe fața femeii trecu o umbră de durere auzind plânsul de afară al\ncopilului.\n– De ce nu-l lași în pace Ilie? șopti ea, privindu-și bărbatul fără teamă.\nN-ajunge că îl trimeți ca vai de capul lui și rabdă de sete toată ziua cu oile?\nÎl mai faci și puturos. Voi vă duceți și munciți ca oamenii, vă mai odihniți,\naveți apă, mâncați, și el, săracu, rabdă de sete toată ziua și aleargă după\nzăpăcita aia de Bisisica…",
  "Moromete se sculă de la masă tăcut și ieși afară. După câtva timp se\nauziră câteva cuvinte înnăbușite și pe urmă tatăl se întoarse ținându-l pe\nbăiat de mână.\n– Stai și mănâncă, nu te prosti, zise Moromete așezându-l la masă. Dă-i,\nfa, niște brânză, hai, el se duce cu oile, de!\n– Nu mănânc brânză, scrâșni Niculae, ștergându-și obrajii pătați de\nacrimi.\n– Mănâncă-mă pe mine atunci, răspunse omul.\nStrachina de pe masă se golise între timp. Catrina se întoarse și apucă\noala din spate.\n– Nu-i arde lui de brânză, zise ea, turnând în strachină. I-e necaz că o să\nrămână repetent. I-e necaz și lui că anul trecut i-a luat-o a lui percitoru\nînainte, că tot așa, te-ai apucat să-l trimiți cu oile… Parcă mureai dacă-l\nlăsai barem o lună, acolo, să se ducă… i-e drag și lui…\n– Ia mai lasă, zise Ilinca, uitându-se supărată spre maică-sa. Ne găsi\nșcoala!\n– Taci, fa, din gură, proasto! zise mama, ridicând mâna amenințător spre\nfată.\n– Fă! Fă! Fă, n-auzi? mormăi Moromete. Pune, fa, mâncarea și mai\ntrage-te pe fălcile alea că te-or fi durând de când vorbești! Altă treabă n-\navem noi acuma! Ne apucăm să studiem. Mai bine vezi ce-o să faci, că\nmâine dimineață… dar ce zic eu: mâine dis-de-dimineață o să vie ăla să-ți ia\nțoalele din casă.\n– De ce să-mi ia țoalele din casă? întrebă femeia nevinovată.\n– Așa! Ca să se mire proștii, răspunse omul. Vezi că se umflă laptele…\nTita se întoarse și dădu la o parte de pe vatră o oală plină cu lapte.\nCatrina turnă iarăși ciorbă în strachina de pe masă, care între timp iar se\ngolise.\n– Ce faci, mă, că am vorbit iar cu Cătănoiu. Zice că săptămâna asta\npleacă la București, zise Achim, uitându-se pe sub sprâncene la tatăl său.\n– Ducă-se învârtindu-se! răspunse Moromete posomorându-se deodată.\nNiculae, care începuse să mănânce, lăsă lingura pe masă și se uită cu\nnesaț la fratele său vitreg.\nNepăsător, Achim continuă, făcând o socoteală simplă:\n– Avem douăzeci și patru de oi, toate cu lapte. Asta înseamnă două sute\npatruzeci de lei pe zi. Într-o săptămână…",
  "– Înseamnă, răspunse Moromete batjocoritor. Înseamnă prostia ta din\ncap.\n– Mă, eu ți-am spus! zise Achim cu dispreț parcă. La toamnă trebuie să\nplătim banca. Eu zic că trebuie să-mi spui o dată, dacă îmi dai sau nu-mi dai\ndrumul!\nCatrina care ascultase se amestecă și ea:\n– Lasă-l, mă, să se ducă. Nu e vorba numai de bancă, dar sunt și ei băieți\nmari… N-au o treanță pe ei… Cu ce să-și cumpere?\n– Și ce băgați în voi dacă pleacă cu oile? întrebă Moromete curios.\n– Cum ce băgăm? Mai e o găină, mai e un miel!…\n– A! făcu Moromete, oile pleacă, mieii rămân! Dar muierea parcă nu\nauzi.\n– Și pe urmă, zise ea, peste o săptămână, două, începe secerea, facem\npâine… Am trăit noi și fără oi!\n– Taci, mamă, din gură, zise Ilinca scoasă parcă din sărite. Să vii tu la\ndeal și să muncești și să vezi pe urmă cum e fără lapte…\n– Las-o, Ilinco, că o găsiră găinile și mieii. E plină de găini și miei, zise\ntatăl cu ironie.\nNiculae se întoarse spre soră-sa și-i arse o palmă peste cap, scrâșnind\ndin dinți.\n– Ce ai, mă, ești nebun? țipă fata.\n– Ce te-amesteci?! răspunse Niculae, sărind în sus de la masă, gata să\nfugă afară.\n– Niculae, dacă mă scol la tine, te dau cu capul de pereți până îți ies\nbolboșile ochilor, zise Moromete fulgerându-l cu privirea.\n– Ce s-amestecă ea? zise băiatul arțăgos.\n– Ce e, mă, îți pare bine că n-o să te mai duci cu oile?! întrebă Tita cu\nglas subțire și înalt. Nu-ți fie frică, ai să mergi la deal să dea zece sudori din\ntine.\n– Ce-aveți, fa, cu el? se răsti mama furioasă. Nu puteți să vă vedeți de\ntreabă?\n– Tu îi dai nas, zise Tita.\n– Vezi să nu-ți dau eu una peste nas, amenință mama.\n– Mă, se vede că nu sunteți munciți, mă!!! se prăbuși Moromete de\nuimire. Păi eu când veneam de la deal adormeam cu dumicatul în gură!\nAcu’ vă sparg oalele și străchinile astea în cap! Nici la sfânta masă nu v-",
  "astâmpărați! Niculae, stai jos și bagă în tine și dacă mai sufli o vorbă te…\nte…\nToți lăsară ochii în jos și se făcu tăcere. Catrina schimbă strachina turnă\nal doilea fel de mâncare, laptele fiert. Moromete luă două felii mămăligă și\nle puse în strachina plină. În aceeași clipă, vreo șase linguri se îndreptară\nspre mijlocul mesei și începură să dumice mămăliga în strachină. Niculae\nîși strecurase și el lingura printre ceilalți și abia izbuti să apuce ceva și să\nducă la gură. Strachina se goli numaidecât. Femeia o umplu iarăși. Într-un\ntimp, Niculae prinse lingura soră-sii într-a lui și o izbi afară, scrâșnind,\nstropindu-i pe toți cu laptele fierbinte. În aceeași clipă, palma lui Moromete\nse ridică și căzu pe capul lui ca o greutate de fier, detunându-l. Băiatul\nîncremeni cu ochii holbați, strânse din dinți și răsuflă greu. Deși stătea jos,\nse clătină și se lungi moale alături de masă.\n– Scoal’ în sus! zise Moromete încet, dar cu un glas îndesat.\nBăiatul se ridică în palme și genunchi, rămase astfel o clipă, apoi se\nridică în capul oaselor.\n– Ia și mănâncă! rosti cu același glas omul.\nNiculae se întoarse spre masă, aruncă spre soră-sa o privire care mocnea\nde ură și apucă lingura în mână. În acest timp, însă, strachina se golise\niarăși. Femeia turnă a treia oară, se uită spre Ilinca și lăsă oala în jos.\n– Gata, ăsta e tot laptele, zise ea, deși nu-l răsturnase pe tot…\nPână la sfârșitul mesei, nimeni nu mai vorbi. Moromete își întinse\npicioarele și împinse masa mai încolo de lângă el, frecându-și mâinile una\nde alta să se curețe de mămăligă. Femeia și fetele strângeau oalele și\nstrăchinile.\n– Să nu vii încoace, lovi-te-ar jigodia, că-ți sparg capul, zise Catrina,\namenințând câinele care aștepta pe prispă să se răstoarne masa.\n– Apă a băut? rânji Paraschiv, încercând să zâmbească, repetând ironia\ntatălui.\n– Mai și vorbești! bombăni femeia.\n– Paraschive, după demâncare ce urmează? întrebă Moromete.\n– O țigare, răspunse Niculae.\n– Ce e, mă, ai înviat? zise Ilinca râzând. Ai un cap ca de dovleac.\n– Și tu, ca de… ca… Tâmpito! se bâlbâi Niculae.\n– Tată, îl auzi? se miorlăi fata, crezând că tatăl are să-i mai dea o palmă\nlui Niculae, dar omul parcă n-auzi, se căuta mereu în buzunarele flanelei.",
  "– N-auzi, mă, să-mi dai o țigare, Paraschive, zise el, pregătindu-și o\nfoiță de jurnal.\n– De unde să-ți dau dacă n-am, mormăi Paraschiv ca un urs.\nMoromete nu-l luă în seamă. Întinse foița spre fiu să-i pună tutun dar\ndeodată lăsă hârtia jos și șopti apăsat:\n– Ia tăceți! Sst! Tăceți din gură!\nToți copiii se uitară la el fără să înțeleagă ce vrea.\n– Ce este? Ce s-a întâmplat? îl întrebă muierea.\n– Taci! zise omul, așteptând încordat.\nFiecare rămase la locul lui în tăcere. Paraschiv, Nilă și Achim stăteau\nnemișcați în câte un colț al tindei. Femeia și fetele rămaseră și ele\nnemișcate, cu câte o strachină sau o lingură în mână, cu gura puțin deschisă\na mirare și neînțelegere.\nÎn tăcerea aceea se auzi deodată din depărtare un om care mergea pe\ndrum și cânta.\nAfară toate zgomotele se topiră numaidecât și peste sat se lăsă deodată o\nliniște mare. Cântecul flăcăului acoperea întinderea și adâncimea nopții.\nEra al unei fete părăsite, cântat însă de un flăcău. Spunea că odată era\niarnă, dar el, băiatul, tot venea la ea, acum e soare și frumos și el nu mai\nvrea să vină… Vocea urca în noapte și în amintire cu patimă clocotitoare…\nMoromete se ridică și ieși pe prispă. El se întoarse însă numaidecât îndărăt\nși se așeză iar pe pragul lui. Ceilalți ascultau toți fără să se miște, uitând în\naceste clipe de ei înșiși.\n– Doamne sfinte, cum cântă flăcăul ăsta! murmură mama uimită. Birică\ne, nu-i așa, Tito? întrebă ea când afară cântecul nu se mai auzi.\n– Da, el e! răspunse fata.\nMoromeții se dezmorțiră și reveniră iarăși la starea lor dinainte. Masa se\nterminase și acum ar fi trebuit să se culce, dar cei trei, Paraschiv, Nilă și\nAchim, care dormiseră înainte de masă, nu păreau că au de gând să facă așa\nceva.\nV\nCând se despărțise de Tita lui Moromete, lui Birică numai de cântat nu-i\nardea; se grăbise să se ducă acasă, să stea la masă și să plece pe urmă s-o\ncheme pe Polina la poartă. Se dusese acasă, dar nu putuse să mănânce și",
  "plecase devreme, nu mai avusese răbdare să aștepte până după mâncarea\noamenilor.\nBirică avea douăzeci și patru de ani și era în vorbă cu Polina de prin\niarnă. Nu știa ce să mai creadă despre ea. I se mai întâmplase o dată să țină\nla o fată și nici atunci nu înțelesese pentru ce la început fetei îi plăcuse și\nmai pe urmă, tot așa, nu mai vrusese să iasă la poartă. Acum însă era parcă\nmai rău, înțelegea și mai puțin. Intrase în vorbă cu Polina la un clic, la\ncurățat porumb, se juca inelușul. Polina nu ghicise că inelul e la Birică și cel\ncare avea cureaua și conducea jocul îl întrebase:\n„Câte să-i dau, Birică?“\n„Câte vrei!“ răspunsese Birică și asta însemna că trebuia doar să-i atingă\npalma, adică de formă.\nAtunci văzuse un surâs de batjocură pe buzele fetei, parcă ar fi vrut să-i\nspună că n-are nici un rost s-o cruțe, fiindcă tot nu-i place de el.\n„Ba nu, dă-i una fierbinte ca focul“, spusese atunci Birică.\nJocul continuase și Birică fusese scos să ghicească la cine e inelul.\nGreșise înadins, știa că inelul trebuie să fie la Polina.\n„Câte să-i dau, Polino?“ întrebase într-adevăr cel care conducea.\n„Dă-i una moale ca lâna și una iute ca fulgerul“, răspunse Polina.\nPe cea iute ca fulgerul o primise drept în inimă și se înfiorase de\nbucurie. În seara aceea nu mai vorbise nimic cu ea, dar în seara următoare\nvenise singur la poarta ei și fluierase. Știa că n-are să iasă, că trebuia să vină\nseri de-a rândul la poarta ei pentru ca ea să aibă timp să se gândească și abia\ndupă mai multe seri din acestea ea să iasă în sfârșit și să-i spună, să-i dea de\nînțeles, că s-a gândit la el și îi place, sau s-a gândit și n-o lasă maică-sa. Dar\nce ciudat lucru, ea ieșise chiar în prima seară – a doua seară de când intrase\nîn vorbă cu ea – și nu suflase nici un cuvânt nici despre maică-sa, nici\ndespre cineva de-ai ei și nici măcar cuvintele obișnuite: „Mă duc, ne vede\ncineva“. Se apropiase de el dintr-o dată, foarte hotărâtă, zăpăcindu-l prin\nnepăsarea ei față de primejdiile care o pândeau, primejdii adevărate și\ncunoscute de toate fetele și de care ea parcă nici nu vroia să știe.\nÎnțelesese mai târziu că ea ținea la el mai de mult, nu vroia să spună de\ncând, era limpede că nu din seara aceea cu inelușul, ci mult mai dinainte.\nFaptul că o fată ca Polina ținea la el – el care plăcea fetelor doar când cânta,\nmai mult nu ținea la el nici una fiindcă era flăcău cu mulți frați și nu-i venea\ndecât un pogon de pământ – îl făcuse mai pe urmă pe Birică să uite că e\nflăcău sărac și să se gândească mai cu îndrăzneală la însurătoarea lui. Când",
  "îi dăduse apoi de înțeles Polinei că se gândește să se ia cu ea, Polina se\nfăcuse roșie și se uitase la el cu niște ochi ciudați, ca în seara aceea la clic:\n„Și dacă eu nu vreau, ce-ai să faci, Birică?“ întrebase ea. „De ce să nu\nvrei?“ „Mai știi? Poate că nu țin la tine.“ El o apucase de mână crezând că\nglumește, dar ea îl lovise peste braț și se trăsese îndărăt. Păruse cu adevărat\nmânioasă pe el și Birică nu prea înțelesese.\nAducându-și aminte de această întâmplare uitată, Birică se opri în\nmijlocul drumului lovit parcă fără veste de înțelesul târziu și cumplit pe\ncare aceste cuvinte ale ei îl adevereau. Vru să se întoarcă din drum, dar\ncontinuă totuși să meargă spre casa Polinei și mergând el uită că vroia să\nafle ceva de la ea; nu mai vroia decât s-o vadă. Întâi de toate s-o vadă. Parcă\nîi uitase chipul și neputându-se grăbi decât la pas, deodată el începu să\ncânte. Gândul că s-ar putea ca ea să nu iasă nici de astă dată – și atunci ar fi\nrămas singur cu dorința lui chinuitoare de a-i vedea chipul – se ascunsese\nundeva în adâncul inimii și cânta într-o ciudată uitare de sine.\nÎn dreptul Moromeților glasul său se frânse tot așa cum începuse, pe\nneașteptate. Casa Polinei era la un pas; Birică se opri pe podișca lui Bălosu\nși fluieră.\nCasa Polinei rămase liniștită. Birică mai așteptă puțin și fluieră din nou.\nDe astă dată auzi ușa de la tindă deschizându-se. Gardul lui Bălosu era înalt\nși Birică n-o vedea pe fată. Dar nici nu se uita, fiindcă auzind-o că vine,\nhotărâse să nu dea bună seara și nici să înceapă el cel dintâi vorba. Portița\nscârțâi ușor și câteva clipe tăcerea nu fu turburată de nimic; Birică ședea pe\npodișcă, jumătate întors și aștepta.\n– Ce e, mă? Ce fluieri aici? Ce, e târla lui tac-tău?\nBirică se răsuci speriat. În poartă, în locul Polinei, îl recunoscu pe\nBălosu.\n– De ce să nu fluier? bolborosi el cu un glas sumbru. Nu cumva crezi că\nte-am fluierat pe dumneata?\nDupă ce spuse aceste cuvinte, Birică vru să se îndepărteze.\n– Pleacă în… mă-tii d-aici și să nu te mai prind că fluieri la poarta mea,\ncă pun câinii pe tine.\nBirică se apropie cu băgare de seamă de tatăl Polinei și îi șopti:\n– Nea Tudore, ia seama la vorbă că nu ți-am făcut nimic.\n– Ce să iau seama la vorbă? Ce cauți tu la fata mea?\nȘi fără să mai dea alte lămuriri, îl și apucă pe flăcău de gulerul cămășii\nși îl îmbrânci. Birică se trase singur îndărăt, dar puse mâna pe stinghia",
  "stanoagei, gata s-o smulgă. Rămase însă nemișcat. În spatele lui Bălosu\napăruse Victor, voiajorul, cu o măciucă în mână.\nBirică așteptă câteva clipe șovăielnic, apoi se îndepărtă cu fruntea în\npământ.\nCurând însă se întoarse înapoi. Cei doi nu mai erau la poartă. Vru să\nfluiere, dar se răzgândi și din nou se îndepărtă. De astă dată se opri în\ndreptul Moromeților. Veni lângă gard și șopti prin întuneric:\n– Bă Nilă-m’!\n– Cee-m’? Care ești? șopti Nilă de pe prispă.\n– Ia vin pân-aici, zise iar glasul de lângă garduri. Eu sunt! Birică.\nIntrigat, Moromete ieșise și el pe prispă.\n– Tu ești, Birică? întrebă el.\n– Vreau să-i spun ceva lui Nilă, răspunse Birică.\nFlăcăul intră în curte și se apropie prin întuneric de cei de pe prispă.\n– Bună seara, zise el moale. Unde ești, Nilă?\n– Ce s-a întâmplat, mă? mormăi Paraschiv, rezemat în întuneric de\nstâlpul casei.\n– Nilă, unde ești, mă? întrebă Birică fără să răspundă. Hai, nu mergi, ce\nmai stai? N-ai mâncat?\n– Hai, că merg, acuma, răspunse Nilă, coborând de pe prispă.\n– Ce s-a întâmplat, Birică? întrebă Moromete.\nBirică se așeză pe prispă și deodată izbucni.\n– Nea Ilie, ce dracu vreai să se întâmple? Știi și dumneata că la o fată\nmare și-un măgar zbiară! Eram în vorbă cu asta a lui Bălosu.\n– Măi Birică, prost mai ești, zise Moromete, în șoaptă, ca și când s-ar fi\ntemut să nu-l audă vecinul. Nu mai găsești tu altă fată? E satul plin. Și nu-ți\najunge aici, te mai duci și la Miroși și la Balaci, poți să iai satele la rând\npână la Dunăre. D-aia te vaiți tu? Îmi spuse și mie adineauri în drum alde\ntat-său că Polina și cu ăla sunt în vorbă de mult… Că e daravelă veche…\nÎn acest timp, Birică se sculase de pe prispă și se tot mișca, ascultându-l\npe Moromete.\n– Minte, strigă el deodată, când Moromete isprăvi.\nParaschiv, Nilă și Achim tresăriră la strigătul flăcăului. Birică porni\nrepede pe lângă prispă și se opri lângă gardul grădiniței în dreptul căruia se\nghicea prin întuneric casa și bătătura lui Tudor Bălosu.\n– De ce minți, mă? strigă Birică spre Tudor Bălosu. De ce minți, mă?\nspuse el din nou, ca și când ar fi știut că acela îl ascultă. Nea Tudore, să fiu",
  "al dracu… lasă! Iar tu, Polino, să nu crezi că eu am să mai… că n-o să mai\ndau eu ochii cu tine!\nFlăcăul plecă de lângă gard și înjură încet; el veni însă numaidecât\nîndărăt și de astă dată începu să strige fără teamă, ca și când ceea ce spusese\nînainte l-ar fi răscolit rău, făcându-l să-și piardă măsura:\n– Ce e, mă, ce crezi tu, ai? Că dacă mă gonești de la poartă… Da’ ce,\nmă, crezi că te-am fluierat pe tine? Asmuți câinii pe mine, mă, ca pe-un\nțigan? De ce să asmuți câinele pe mine, nea Tudore, dacă ai o fată și fluieră\ncineva la ea, dumneata trebuie să asmuți câinele? Ce ți-am făcut eu\ndumitale? Ți-am făcut eu ceva vreodată? Păi de ce asmuți câinele pe mine,\nnea Tudore, dacă de furat nu te-am furat, de făcut nu ți-am făcut nimic?\nAtunci de ce să asmuți câinele pe mine, nea Tudore? De ce să asmuți\ncâinele pe mine, mă, tu-ți dumnezeul mă-tii, Bălosule! Chiorule!\n– Birică! strigă Nilă de pe undeva unde era.\n– Birică, taci, mă, din gură, unde-ai băut? murmură Paraschiv.\nÎl știau un flăcău la locul lui și erau nedumeriți de aceste strigăte.\nSocotiră că trebuie să-l țină de rău, dar Birică se smuci.\n– Ia lasă-mă, bă! strigă el pornind iute spre poartă. Hai, Nilă, mergi sau\nnu mergi? Ce crede el că eu sunt prost?\nSpunând cuvântul prost, flăcăul țâșni deodată înapoi lângă grădiniță și\nîncepu din nou să strige.\n– Fă, Polino, uite ce e! Dacă tu crezi că eu sunt prost, fii tu mai\ndeșteaptă. Eu te las, fă, mărită-te! Mărită-te cu șchiopul ăla și lasă-mă pe\nmine așa prost cum sunt eu. Și dacă dumneata, nea Tudore, ieși la mine și\namuți câinele, păi lasă!…\nPe la casele vecinilor se vedeau pâlcuri întunecate de băieți și fete care\nascultau în tăcere. Birică ieși în drum și-l strigă din nou pe Nilă, întrebându-\nl dacă merge sau nu. Nilă vru să-i răspundă, dar flăcăul ieșise la șosea și\nplecase.\n– Asmute câinele pe mine! strigă el iar, oprindu-se în mijlocul șosele ca\nși când cei care ascultau i-ar fi cerut socoteală. Am venit și eu la poarta lui\nca un flăcău și el sare la mine, parcă aș fi venit să-i sparg casa… Lasă,\nBălosule! Mai vorbim noi doi, cu voiajorul tău cu tot… vă aranjez eu pe\nvoi, încheie el amenințător și de astă dată se îndepărtă de tot de casa fetei.\nVI",
  "Tot timpul acesta, de dincolo, din curtea lui Tudor Bălosu nu se auzise\nnimic, ca și când casa ar fi fost pustie. Paraschiv, Nilă și Achim, împreună\ncu tatăl lor ieșiseră câteșipatru în poartă. Mai pe urmă, se apropiaseră și cele\ndouă fete și Niculae în urmă. Când Birică o luă încet spre șosea, Nilă se\ndezlipi de lângă poartă, unde stătea rezemat, și porni alene în urma lui.\nMoromete îl petrecu o vreme cu privirea până se îndepărtă câțiva pași de\nșanțul șoselei, apoi îl strigă deodată, ca și când până atunci ar fi stat la\nîndoială, gândindu-se la ceva.\n– Nilă, unde te duci?\n– Mă duc cu ăsta, răspunse Nilă, oprindu-se.\n– Nu te mai duce, zise Moromete încet. Ia vin’ încoace.\nNilă se întoarse nedumerit și se opri lângă podișcă.\n– Nu te mai duce, spuse din nou omul. Iart-o în seara asta că nu moare!\nNu ți-o fură nimeni.\nParaschiv și Achim se uitau intrigați la tatăl lor. Nu-i oprise pe nici unul,\nîn nici o seară, să plece de acasă. Se îndepărtară alene de lângă poartă,\npornind spre un grup de fete și băieți de alături, unde cineva cânta din fluier,\niar ceilalți jucau.\n– Nilă, vin’ încoace când îți spun, zise Moromete din nou, după ce\nParaschiv și Achim se îndepărtaseră.\nOmul intră în curte și porni spre grădină, iar feciorul îl ascultă. Când\najunseră în fundul grădinii, Moromete se opri lângă un dud și se așeză pe o\nbuturugă de soc, făcându-i semn flăcăului să se așeze alături:\n– Nilă, zise Moromete cu un glas moale pe care fiul nu îl cunoștea. Tu\nce zici, mă, să se ducă ăla cu oile la București?\nAuzind întrebarea tatălui rămase într-o tăcere încărcată de zăpăceală și\nde uimire. După felul cum ținea capul în jos se vedea că nu e obișnuit să-l\npună, acest cap, la întrebări așa de grele, parcă îl trăgea capul în jos de grea\nce era întrebarea tatălui. Moromete continuă:\n– Eu i-aș da drumul, dar vezi și tu că dacă n-am avea bruma aia de lapte\nde la oi, ce-am mânca? Nu poți să dai la sapă și la secere și să n-ai de\nmâncare decât știr și ștevie. Dar ce facem la toamnă cu împrumutul de la\nbancă? Și te pomenești mâine-poimâine că mai vine și Jupuitu cu fonciirea!\nTu auzi, mă? întrebă Moromete cu un glas neliniștit de tăcerea fiului.\nNilă tuși, mișcându-se pe buturugă.\n– De, mă, zise el încet. Ai auzit ce zicea mama: (Moromete tresări când\nîl auzi vorbind astfel) ar fi bine să se ducă… Dacă face ceva, ne mai",
  "cumpărăm și noi… mai păstrăm grâul… nu mai facem ca anul trecut, să\nrămânem toată iarna fără pâine…\n– Mă, Nilă, îngână Moromete cu același glas moale pe care copiii nu\nprea i-l cunoșteau, ce mâncăm, mă, te întreb? Se duce el cu oile la\nBucurești, asta nu e greu, dar ce mâncăm?\n– Mai sunt oameni care n-au oi și trăiesc, muncesc. Ce să facem?!\nCuvintele ce să facem, flăcăul le spusese nu ca un răspuns, ci ca o\nhotărâre. Glasul i se schimbase, suna mai încrezător, ca al unui om de\nnădejde pe care te poți bizui.\n– Bine, Nilă! Te-am întrebat ca să nu ziceți că așa și pe dincolo, îngână\nMoromete, ridicându-se de pe buturugă. Văz că Paraschiv ăsta, degeaba a\nfăcut armata. Nu se însoară, nu se gândește la nimic… Îl întreb într-o zi:\n„Ce facem, Paraschive? Vine ăla cu fonciirea, n-am plătit-o de doi ani de\nzile“. „Ce să facem, răspunde el cu botul ăla al lui ca de zăvod, păi de ce n-\nai plătit-o până acuma?“ „Păi ai uitat că am cumpărat noatinile alea?“ „Ei și\ndacă le-ai cumpărat, ce-ai făcut, zice, acu vinde-le la loc și plătește\nfonciirea.“ „Dar tu ce faci, n-ai de gând să te însori? Alții ca tine sunt la\ncasele lor, ca oamenii, cu copii, cu vita lor în bătătură.“ „Cu cine să mă\nînsor?“ zice. „Cum cu cine să te însori? Se prăpădiră fetele pe lumea asta și\nnu găsiși cu cine să te însori?“ „Dă-le-n iacacine de fete!“ zice. Așa că,\ntreaba voastră! Faceți cum știți, dar să nu mai aud pe urmă că ziceți că eu v-\nam oprit.\nMoromete vorbise încet și rar, cu fruntea aplecată în jos, se ridicase în\npicioare și frământa o foiță de jurnal în palmă. Nilă se ridică și el de pe\nbuturugă.\n– Nu știu dacă tu te-ai gândit până acum, reîncepu Moromete. Anul\ntrecut am făcut căruța și d-aia am rămas cu fonciirea neplătită… Acuma,\năsta vrea să se ducă la București cu oile. Bine, să se ducă, să-l vedem ce\nface. Eu nu zic să facă două mii de lei pe lună. Două mii de lei, nu e glumă.\nSunt patruzeci de duble de grâu. Asta nu se poate, murmură Moromete\nsperiat parcă. Ascultă, Nilă. Până în toamnă sunt trei luni de zile. Dacă el\nvine la toamnă și-mi întinde șase mii de lei în mână, și nu douăzeci, cum se\nlaudă el, păi atunci mai dau și vreo două căruțe de grâu și am scăpat anul\năsta și de bancă și de fonciire. Păi crezi că vine el de la București cu șase\nmii de lei, Nilă? Crezi că vine, mă?\n– Șase mii de lei? Adică două mii de lei pe lună? se gândi Nilă. Păi de\nce să nu vie?",
  "– Păi vine? zise Moromete, începând să scapere dintr-un amnar. Aduce\nel șase mii de lei? Că atunci n-ar mai zice nimeni nimic. Am răbda vara\nasta, am plăti banca și ne-ar rămâne nouă aproape tot grâul. La anu vedem\nnoi pe urmă ce-om mai face. Da’ vine? Aduce el șase mii de lei?\n– Eu zic că aduce, răspunse Nilă convins. El se lăuda cu de trei ori pe-\natât!\n– Poate să aducă și de cinci ori atât, asta nu mă privește pe mine, zise\nMoromete. N-are decât să vă rămână vouă, să vă îmbrăcați și să faceți ce\nvreți cu ei. Mi-e să-mi dea șase mii de lei. Păi aduce el, de! Vine el cu șase\nmii de lei?\nAjunseră la poarta grădinii și Moromete o deschise încet. Nilă trecu în\ncurte alături de tatăl său, gândindu-se dacă acuma are să poată pleca prin\nsat.\n– Și nici șase, îngână Moromete după un timp cam îndelungat de tăcere.\nPatru mii de lei, mă! exclamă el ca și când s-ar fi tocmit cu cineva. Hai,\nlasă! Ai câștigat, oile sunt sănătoase!… Mie dă-mi patru mii… Păi îmi dă el\npatru mii de lei?…\n– Aduce, mă! Lasă-l încolo! Dacă nici patru mii de lei n-aduce, atunci…\nMoromete se așeză pe prispă și rămase tăcut.\nVII\nDupă plecarea lui Birică și a lui Paraschiv și Achim, Tita și Ilinca mai\nstătuseră puțin în drum apoi se culcaseră ostenite. Catrina Moromete îl\nchemase pe Niculae în tindă, vrând să-i dea de mâncare laptele pe care i-l\noprise.\n– Nu mănânc, se strâmbase băiatul țâfnos. Nu mi-e foame.\n– Ia și mănâncă, ce vreai, să ți-l torn în cap? zise mama supărată. Crezi\ncă mi-e milă de tine? Dar mâine-poimâine iar te apuci să zaci de friguri și…\nsă mai stau atunci și de tine, că nu sunt sătulă de câte am în spinare…\nBăiatul se așeză pe pragul unde stătea tatăl său și la început mâncă\nsclifosindu-se, dar apoi foamea i se deschise și la sfârșit miorlăi:\n– Mai e? Mai dă-mi!\n– Niculae! Niculae! Se vede că bine-ți face tată-tău că te plesnește, zise\nmama.\nNiculae o privi nevinovat și mama se înmuie. Băiatul o simți chiar că se\ncăznește să nu râdă.",
  "– Hai, mamă, mai dă-mi! Zău mi-e foame!\n– Na! făcu femeia, care între timp căutase prin oalele de pe poliță și\nscoase o bucată mică de brânză. Hai mai repede, bagă-n tine, că sunt moartă\nde osteneală.\nDupă ce mâncă, Niculae ieși pe prispă și se vârî în așternut. Tocmai\natunci tatăl și fratele intrau în curte pe poarta grădinii, vorbind între ei.\nBăiatul încremeni sub pătură când auzi ceea ce spunea tatăl său. Inima îi\nbătea ca un ciocan. Sări din așternut gâfâind și intră în tindă peste maică-sa,\ncare se sperie când îl văzu cum arată.\n– Mamă, am scăpat de oi, șopti el cu glas aprins.\n– Ce-ți veni? zise ea supărată parcă. Cine ți-a spus?\n– Tata! Uite-l afară, vorbește cu Nilă despre Achim, zice că să se ducă.\n– Prostia ta, răspunse femeia necăjită parcă de bucuria băiatului. O să te\nduci acolo, la deal, și-o să fie vai de pielea ta. Era mai bine cu oile. Fugi și\nte culcă, nu mai sta aci degeaba!\nNiculae ieși din tindă nițel bleojdit, dar cât ajunse afară, începu să sară\nîn așternut ca o zvârlugă. Moromete, care se așezase pe prispă, se pomeni\ndeodată cu el în spinare. Omul se scutură supărat și încercă să-l dea la o\nparte, dar băiatul îl apucase de gât și se ținea de el ca scaiul.\n– Dă-te, mă, la o parte, zăpăcitule! mormăi tatăl sâcâit, vrând să pară că\nn-are nici un chef. Se vede că nu vii colo la sapă; ai să vezi tu ce-ai să\npățești! Dă-te la o parte, n-auzi?\nNiculae sări de pe prispă, și se luă după câine, dar nici Duțulache n-avea\nchef, pentru că se feri dinaintea lui și porni repede spre grădină cu capul în\njos.\n– Ilie, zise femeia închizând ușa tindei și apropiindu-se de bărbat. Ea se\nașeză pe așternut oftând și se întinse ruptă de oboseală. E bine că-i dai\ndrumul să se ducă, zise ea gemând. Așa fac copiii oamenilor și d-aia o duc\nbine. Numai să nu răbdăm noi p-aci degeaba.\nMoromete nu răspunse nimic, începu să se dezbrace. Nilă se duse la\ncelălalt capăt al prispei și se prefăcu că vrea să se culce, dar o luă încet spre\npoartă. Din drum, Paraschiv chemă:\n– Băi Nilă-m’!\n– Hai, bă, că viu acuma, răspunse Nilă din mers, supărat parcă.\nMama adormi numaidecât. Pe drum, glasul băieților și fetelor slăbise.\nNumai câteodată liniștea nopții tremura de râsul prea ascuțit al vreunei fete,",
  "ori clocotea de fluieratul prelung, ca o chemare îndepărtată, al vreunui\nbăiat.\nNiculae dormea cu tatăl său, spate în spate. El se culcă puțin neliniștit de\ntăcerea tatălui și ascultă multă vreme târâitul ciudat al găinilor urcate pe\ncrăcile celor câțiva pruni din grădină. Aștepta ca taică-său să adoarmă și să\nse bucure în voie că a scăpat de oi și mai ales de Bisisica.\nCând simți mișcarea ușoară a spatelui tatălui său, se ridică într-un cot și\nse rezemă de perete. Îi venea greu să creadă că peste câteva zile n-are să se\nmai scoale cu noaptea-n cap, să scoată oile din obor și să plece cu ele pe\nizlaz. Să pornească spre matca satului și să treacă prin apa gârlei care\ntotdeauna dimineața îi chinuia picioarele umflate, bobotite de bubele care îi\nzvâcneau să coacă. Dincolo de gârlă erau niște gropi mici, pline de cicoare\ncu floarea albastră ca cerul de primăvară. În fiecare dimineață Niculae uita\nde ele și se împiedica în cotoarele lor verzi și răsfirate, făcându-l să urle de\ndurere. Într-o zi se înfuriase și le făcuse ferfeniță cu ciomagul. La fel se\nînfuriase deznădăjduit de piatra de hotar din capul miriștii. Era o piatră\ncolțuroasă, înfiptă adânc în pământ și învălită în ierburi, încât nu se vedea\ndeloc. De nenumărate ori se izbise cu picioarele de ea și căzuse leșinat\nalături.\nNu-i venea mai ales să creadă că are să scape de băieții de pe izlaz care\nuneori îl chinuiau. Cei mari îl puneau să le vadă de oi, sau îl trimiteau cine\nștie pe unde să fure tutun sau struguri de pe loturile oamenilor. Când jucau\nbobic, îl țineau numai în fund să prindă bobicul și când îi venea rândul, îl\nlăsau să dea numai o dată și apoi îl trimiteau iar la fund… Dar ceea ce îl\nchinuia mai mult era faptul că cei mari îl sileau să se ia la luptă cu alți copii\nchiar dacă n-avea nici un chef. Vrând-nevrând, învățase să se lupte și să se\nbată cu ciomagul.\nÎntr-o zi, era singur cu oile pe miriște și se pomenise cu o magaoaie\npeste el. Era o arătare înfricoșătoare, cu fața boroșcoită cu smârc și cu dinții\nrânjiți. Era spre seară, ieșise din porumb și venea spre el încet, ca într-un\nvis… Avea fustă roșie, zdrențuită, și în mână un os alb de cal. De groază\nNiculae apucase ciomagul cu amândouă mâinile și pocnise magaoaia drept\nîn moalele capului. Magaoaia căzuse jos fără să se mai miște, iar Niculae,\nînspăimântat, luase oile la goană și începuse să fugă cu ele spre casă. A\ndoua zi magaoaia a venit iar, dar cu încă doi inși și l-au bătut cu ciomegele\npână l-au lăsat în nesimțire pe miriște. Oile au intrat în porumb și au fost\nduse la oborul comunal, iar Niculae a fost luat de frați în căruță și dus acasă,",
  "zob. A zăcut o săptămână și s-a vindecat, dar după aceea l-au prins frigurile.\nCând s-a vindecat și de friguri, s-a dus iar cu oile.\nPuțin timp după aceea, într-o dimineață, se pomeni cu Achim pe miriște,\ncălare pe cai. Fratele îi spuse să lase oile și să vie cu el. Au ieșit în izlaz,\nalături de care se afla o miriște largă de vreo zece pogoane. Pe izlaz, un cârd\nde zece-cincisprezece băieți jucau bobicul. Unii erau de seama lui, alții mai\nmari cu un an sau doi. Achim descălecă și dădu drumul la cai apoi se\napropie.\n– Bă, ce faceți voi aicea-m’? strigă el și se uită peste ceata de băieți.\nCâțiva mai sfioși, care stăteau jos pe flanele, se ridicară în picioare și se\nuitau cu teamă la Achim. Vreo câțiva mai nepăsători jucau bobicul fără să se\nsinchisească. Deodată Achim se repezi spre ei ca un uliu, trânti vreo câțiva\nde pământ și dădu câteva picioare și palme în dreapta și în stânga.\n– Ce, voi n-auziți? mârâi Achim. Eu strig la voi și voi jucați bobicul…\nmama voastră!\n– Nea Achime, să nu ne înjuri că chem pe tata de colea, zise unul colțos,\nfulgerându-l cu privirea.\nAchim țâșni ca ars spre cel care vorbise, îl apucă de gât, dădu cu el de\npământ și sări cu picioarele pe el.\n– …Pă mă-ta și pe tat-tău! urlă el ca turbat. Du-te și cheamă pe tat-tău!\nSă-mi spuneți care ați fost ăia care l-ați bătut pe frate-meu, că dacă nu, vă\nbelesc pe toți!\nAchim n-avea atunci mai mult de șaptesprezece ani, dar pentru băieții\nde-acolo el părea mai fioros ca un om mare. Nici unul dintre băieți nu vorbi.\n– Niculae, strigă Achim, îi cunoști? Ia treci încoace.\n– Nu-i cunosc, că aveau flanelele pe cap când au venit, răspunse\nNiculae.\n– Aaaaa!!! făcu Achim, scuipând în palme. Ia dă-ncoace biciul, Niculae.\nNu vreți să spuneți!… Stați că v-arăt eu acuma.\nAchim apucă biciul și, fără să se gândească nici o clipă, se repezi la unul\nși-l plesni peste spinare. Cel lovit urlă și apucă biciul în mână.\n– Nea Achime, nu știu, eu sunt de pe Delavale, nu mai da.\nAchim se repezi la altul și mai furios.\n– Și tu ești de pe Delavale? Până-n seară am să vă bat!\n– Spuneți, mă, ce, să mănânc eu bătaie pentru ei? se auzi un glas speriat.\n– Aaaa!!! Tu știi? Spune numaidecât că-ți roz beregata! răcni Achim iar,\nrepezindu-se spre cel care vorbise.",
  "Băiatul se feri, se uită în jur și deodată vorbi pe nerăsuflate.\n– Nea Achime, nu da! Al lui Voicu Câinaru și cu al lui Burtică l-au\nbătut.\nAchim se întoarse spre Niculae, își aruncă pălăria de pământ și îl asmuți\nca și când ar fi fost câine:\n– Ai auzit? Pune mâna pe ei!\nNiculae, slăbit de friguri, galben la față, nu se mișcă.\n– Pune, mă, mâna pe ei, n-auzi? strigă Achim scos din sărite.\nNiculae nu se mișca.\n– Al lui Câinaru și Burtică! strigă atunci Achim pe cei care îl bătuseră pe\nNiculae. Achim avea un glas ciudat, ascunzând ceva tainic și cumplit și\nNiculae se speriase mai rău de acest glas al fratelui său decât de loviturile\nmagaoaielor, atunci pe miriște, când fusese bătut. Veniți încoace al lui\nCâinaru și Burtică. Veniți încoace că nu vă fac nimic, mai spuse Achim.\nCei doi se apropiară și unul din ei își scoase pearca lui de pălărie găurită\nîn fund de bobic și zise:\n– Nea Achime, uite, vezi, mi-a spart capul! Zău, nea Achime, că mi-a\nspart capul! Am dat și eu, a dat și el.\n– Taci din gură, urâtule, răspunse Achim care începuse să se\nînveselească, îl vedeți? E frate-meu. Eu nu țin cu el, chiar dacă mi-e frate.\nTu, ăsta, cu capul spart, repede-te la el și dă cu el în pământ.\nNiculae se uitase la fratele său și se făcuse și mai galben. Achim nu se\nsinchisea.\n– N-auzi, mă, ăsta cu capul spart? se răsti Achim spre băiatul cu capul\nspart.\n– Nea Achime, zău, ne-am bătut în parte, se rugară iar cei doi băieți.\n– Nea Achime, lasă-i, nea Achime! săriră și ceilalți.\nOchii lui Achim sticliră. Îl apucă pe cel cu pălăria găurită și-l izbi de\npământ.\n– N-auzi ce-ți spun? Repede-te la el că te omor… pe mă-ta de urât!…\nBăiatul se sculă de jos furios și, nemaiștiind ce să facă, se repezi la\nNiculae. Niculae nu se mișcă din loc. Înaintea lui, cel cu pălăria găurită se\nopri ca țintuit de privirea mare, nemișcată, a celui asupra căruia era asmuțit.\nÎși întoarse capul spre Achim, dar tot atunci acesta urlă la el:\n– Repede-te în el… pe mă-ta de urât!\nBăiatul se repezi în Niculae și îl apucă de gât. Niculae se înțepeni și\nrămase mai departe nemișcat.",
  "– Dă cu el în pământ! strigă Achim, apropiindu-se cu biciul în mână.\nBăiatul își încârligă un picior peste amândouă ale lui Niculae și îl trânti\nla pământ. Apoi, speriat, cu privirea rătăcită, plin de groază, se ridică de pe\nel și rămase nemișcat, uitându-se la Niculae care, galben la față, nu-l slăbea\ndin ochi pe fratele său. Câtva timp, toți rămaseră nemișcați și tăcuți, în clipa\nurmătoare, Niculae sări în sus ca mușcat de un șarpe. Se repezi spre cel care\nîl trântise și îl apucă de gât. Luat pe neașteptate, celălalt băiat rămase cu\nochii holbați și scoase limba afară, horcăind. Chipul i se învinețise ca un\nficat, se făcuse apoi pământiu. Niculae strângea ca un nebun și-l împingea\nde-a-ndaratelea. Cel strâns de gât se împiedică de ceva și căzu. Niculae îi\ndădu drumul și se întoarse spre celălalt. Văzându-l că vine, băiatul o luă la\nfugă peste câmp.\nAchim se repezi însă numaidecât și în câțiva pași îl apucă de ceafă.\n– Stai, pe mă-ta, fricosule. Mă vezi tu că-i țiu parte? Bate-te cu el… Ați\nvenit amândoi și v-ați pus și l-ați omorât cu ciomegele. Erați doi, mama\nvoastră… Stai aici!\nNiculae se repezi spre el cu un ciomag și vru să-l izbească în cap, dar\nbăiatul se feri și puse el mâna pe un ciomag.\n– Nea Achime, strigă el, arătându-l pe Niculae. Îi sparg capul; spune-i să\nnu s-apuce de mine!\n– Niculae, scrâșni Achim, auzi ce spune?\nNiculae azvârli pe neașteptate ciomagul și se repezi spre celălalt cu o\niuțeală neașteptată. Luat tot fără veste, băiatul se clătină și căzu. Atunci\nNiculae sări în sus cu aceeași iuțeală, puse mâna pe un ciomag și începu să-l\nlovească pe cel de jos cu toată puterea. Băiatul urla, încerca să se ridice, dar\ncâte o lovitură de ciomag îl culca iar la loc.\n– Ajunge, Niculae, stai! zise Achim, apropiindu-se. Spune-i să-și ceară\niertare.\n– Cere-ți iertare, bolborosi Niculae, izbindu-l încă. Cere-ți iertare!\nGândindu-se că acum are să scape de toate, Niculae gemu în așternut și\nse uită la spinarea tatălui său care se mișca și răsufla în somn.\n„O să mă rog de el să nu mă ia la sapă și o să mă lase, gândi Niculae\nsuspinând. La secere o să mă duc, dar să nu mă ia la sapă până nu-mi trec\nbubele și să pot să mă duc și eu la școală.“\n– Ce faci, mă, tu n-ai de gând s-adormi? spuse Moromete deodată, cu un\nglas atât de treaz că băiatul se înfiora.",
  "– Ba dorm, răspunse el uimit că tatăl său putuse să stea așa de liniștit\natât de multă vreme.\n– Cum dormi? întrebă Moromete aspru. Să mergi colo la sapă și să dai și\no să te mai văz eu atunci că belești ochii în loc să dormi.\nNiculae se lăsă pe căpătâi și gemu. Apoi rămase nemișcat. Pe drum se\nauzea din ce în ce mai rar câte un flăcău care se întorcea acasă fluierând. De\nundeva răzbătu un țipăt ușor, subțire, de fată sau de femeie tânără, înecat de\nîntunericul nopții. Prin vârfurile salcâmilor bâzâiau țânțarii. Moromete se\nridică din așternut și se întoarse pe neașteptate spre Niculae. Băiatul închise\nochii, speriat.\n– Nu dormi, mă, o dată? zise el apăsat, cu un glas turbure.\nNiculae nu răspunse. Omul nu se mișcă. Băiatul îl simțea încă întors\nspre el și inima îi ticăia. Moromete se trânti iar pe căpătâi și peste câteva\nclipe Niculae îi simți spinarea ridicându-se și răsuflând încet. „A adormit“,\ngândi el după o vreme, dar ca și când omul l-ar fi auzit gândind, se ridică\niarăși într-un cot și se întoarse spre fiu.\n– Mă, da tu n-ai de gând să dormi o dată? îngână el răgușit și furios.\nNiculae răsuflă ușor, ca în somn, fără să-i răspundă.\nDin nou omul se trânti pe căpătâi, dar Niculae așteptă multă vreme fără\nca să-i mai simtă spinarea mișcându-se. „Nu poate să doarmă. Te pomenești\ncă se răzgândește și nu-i mai dă drumul lui Achim“, gândi Niculae iarăși.\nDupă un timp se liniști însă. „Cine știe la ce se gândește, își spuse el. O să\nvedem mâine dimineață“.\nMoromete se ridică a treia oară, dar acum nu se mai întoarse spre băiat.\nNiculae îl auzi scotocind multă vreme sub căpătâi, auzi apoi un zgomot de\nhârtie ruptă, pe urmă amnarul izbind în piatră. După aceea nu se mai auzi\nnimic. Niculae așteptă o vreme cu ochii închiși, apoi își mișcă pleoapele.\nTatăl stătea pe marginea prispei cu spatele îndoit și fuma. Băiatul închise\nochii și se hotărî să adoarmă. Așteptă somnul timp îndelungat și adormi.\nMoromete mai stătea încă pe marginea prispei, cu spatele îndoit și fuma.\nVIII\nÎn acest timp Paraschiv și Achim așteptaseră în drum. Erau atât de\ncurioși să afle ce îi spunea tatăl lor lui Nilă, încât nu avură răbdare până a\ndoua zi; renunțară să se mai ducă la fetele la care umblau și îl așteptară pe\nfratele lor să vină și să afle ce era…",
  "– Ce-ați vorbit, mă, ce ți-a spus? întrebă Paraschiv în șoaptă când Nilă\nieși la ei.\n– Ce să-mi spuie, că să se ducă ăsta cu oile la București, răspunse Nilă\npe scurt, cu un glas moale, parcă vinovat.\n– Nilă, șopti Paraschiv gros, i-ai spus ceva? Suntem frați, dar să știi că\neu…\nNilă lăsă fruntea în jos și bombăni furios:\n– Ce, bă, ești nebun? Cum o să-i spui?\n– Hai mai încolo, să nu ne-audă, zise Achim. Hai la ga Măria să vorbim\nacolo, că tot nu mai avem timp să ne ducem pe la fete.\nParaschiv și Nilă șovăiră. Era cam târziu.\n– Dar hai mai repede, să nu se culce ga Măria.\nPorniră câteșitrei alene. Nilă tăcea și după mers parcă n-avea nici un\nchef. Cotiră pe niște ulițe și se opriră în fața unei curți mici, fără garduri, în\nfund se vedea o căsuță învălită cu paie, un bordei asemănător cu un coteț\nmai mare de păsări. La un ochi de geam, pâlpâia o lampă chioară.\nBordeiul acesta unde vroiau să intre era al tușii lor, Măria Moromete,\nsora mai mare a tatălui. Tușa era o femeie de vreo cincizeci de ani și nu\navea nici copii, nici bărbat. Ca să scape de ea, Moromete îi cumpărase\nundeva un loc de casă și îi făcuse acest bordei.\nMăria Moromete îl învinuia pe fratele ei că nu s-a putut mărita și-și face\nun rost. Spunea că n-a ajutat-o, că i-a furat pământul din spatele casei, că la\nîmpărțitul celor trei pogoane moștenite, Moromete a ales pământul cel mai\nbun pe care se putea pune vie și că a gonit-o din casa părintească ca un hoț.\nDe fapt ea ar fi vrut ca fratele ei să nu se mai fi însurat a doua oară, s-o fi\nținut-o pe ea în casă, să-i crească ea pe cei trei, Paraschiv, Nilă și Achim, și\nsă fi trăit așa liniștit până la bătrânețe, încât după ce fratele se însura a doua\noară și îi cumpără și-i făcu acest bordei, Măria Moromete se înfurie și\nîncepu să ceară dreptul ei de moștenire asupra casei părintești și mai ales\nasupra locului din spatele casei. Fiindcă pe jumătate din acel loc se afla casa\npărintească și gospodăria și pentru că trecuseră aproape cincisprezece ani\nfără ca gospodăria să fie împărțită, moștenirea în cazul casei și locului\ntrecea de drept celui care o folosea. Măria Moromete nu știuse și nici acum\nnu știa acest lucru. Nici Moromete nu știa și chiar dacă ar fi știut tot n-ar fi\navut ce face cu el.\nMăria Moromete trăia cu o nădejde a ei veche: să dea acel loc lui\nParaschiv sau Nilă, care o fi mai vrednic, și acela să facă o casă unde s-o",
  "aducă și pe ea, să aibă grijă de ea când n-avea să mai poată munci.\nParaschiv îi spusese că în curând o să se însoare, să-și facă acolo casă și s-o\naducă să trăiască și ea pe lângă el. De fapt, măritișul ei nefericit din tinerețe\no înrăise; făcuse un copil care îi murise după doi ani de trai rău și după\nmoartea copilului bărbatul o alungase.\nTrăia acum singură în bordeiul ei și n-o ducea prea rău, la treierat își\nbăga grâul în mașină o dată cu al lui Moromete, iar la secere la fel, veneau\ncei trei nepoți, Paraschiv, Nilă și Achim și o ajutau. În schimb, ea le făcea\nflanele și ciorapi.\nÎn sat i se spunea Guica și nu avea nume bun; se temeau de ea pentru că\ncunoștea păcatele tuturor și avea limba ascuțită. Toată ziua lucra la ciorapi,\nașezată pe un scăunel în fața bordeiului și oprea trecătorii de pe drum pe\ncare îi întreba fel de fel de nimicuri. Unii ocoleau, dădeau prin altă parte.\nIată cum se întâmpla când cineva trecea prin fața curții ei. Măria\nMoromete oprea trecătorul strigându-l cu un glas tainic:\n„Ei, cutare, ia stai nițel.“\nIntrigat, omul se oprea. Măria Moromete se ridica de pe scăunel și\nvenea în drum. Se apropia în tăcere, misterios. Apoi întreba în șoaptă:\n„Unde te duci?“\nMirat, omul spunea unde se duce.\n„Ce cauți acolo?“ întreba femeia mai departe.\nÎncă nedumerit, trecătorul răspundea și spunea pentru ce se duce, ce\ntreabă are acolo de făcut. Măria Moromete spunea atunci despre omul acela\nunde se ducea trecătorul, că a auzit că acesta vrea să facă cutare lucru.\n„Așa o fi?“ întreba ea cu privirea aprinsă de curiozitate.\nTrecătorul răspundea că se poate, așa o fi.\n„Păi atunci frate-său ce-o să zică?“ întreba ea atunci.\n„Dracul să-i ia, ga Mario, de unde să știu eu ce-o să zică frate-său?!“\nrăspundea trecătorul.\n„Nu se poate, spunea femeia cu glasul ei ascuțit. E dreptul lui.“\n„O fi, ga Mario, ce m-amestec eu în daravelile lor!“ ridica trecătorul din\numeri, grăbindu-se să se îndepărteze.\n„Ei, nu-i așa!“ răspundea Guica indignată și se întorcea pe scăunelul ei,\nbestecăind la ciorap.\nDupă o vreme trecea o muiere. Măria Moromete se ridica și o oprea:\n„Cutăriță, unde te duci? Ia stai nițel!“ Se apropia și îi spunea: „Auzi ce\nvrea să facă alde cutare? Mă întâlnii adineauri cu cutare – și spunea numele",
  "celui pe care îl oprise mai înainte – se ducea pe la el și mi-a spus și mie. Tu\nce zici? Ăla o să vrea? O să-l lase?“\nRăspândea deci știrea pe socoteala celui dinainte și acest lucru turbura\ndeseori apele, învrăjbind chiar și pe cei mai pașnici.\nMăria Moromete oprea chiar și pe copiii foarte mici. „Ce-ați mâncat\naseară?“ îi întreba ea în șoaptă, punându-le în mână o jumătate de măr\nstricat sau câteva semințe de floarea-soarelui.\nPorecla de Guica i-o dăduse un mocan. Mocanii veneau toamna la\ncâmpie să schimbe fructele lor pe porumb și grâu. Măria Moromete oprea\nfiecare căruță care trecea prin dreptul bordeiului ei. Se apropia de coviltirul\nmocanului, se uita în căruța lui, îi răscolea sacii cu mere și cu nuci, lua\ncâteva în care își înfigea dinții și abia la urmă întreba cum le dă. Omul\nspunea cum, iar femeia îi întorcea spatele, mâncând din fructele luate,\nspunând că nu sunt bune, sunt acre și viermănoase. În acest fel nu numai că\nse sătura mâncând, dar chiar strângea câte un săculeț. Se vede însă că într-o\ntoamnă, un mocan a ținut-o minte și când a ajuns în dreptul ei n-a mai vrut\nsă oprească.\n„Stai, mă! n-auzi că vreau să iau niște mere?“ a strigat femeia de pe\nscăunelul ei.\nMocanul a oprit și s-a așezat în dreptul coviltirului să n-o lase să se urce.\n„Ai mere bune?“ a întrebat ea vrând să-l dea la o parte.\n„Da, am mere frumoase, adu porumbul și-ți dau.“\n„Ia să văd!“ a spus femeia încercând zadarnic să-l dea la o parte.\n„Adu întâi porumbul“, a spus mocanul liniștit.\n„Ia să văd, mă, stai să văd și eu ce mere ai!“ a spus Măria cu un glas\nînțepat și cam tare.\n„Nu țipa, leică, de ce țipi?! Adu porumbul și atunci te uiți!“ i-a răspuns\nmocanul fără să se dea la o parte.\n„Du-te naibii cu merele tale! a zis atunci femeia îndepărtându-se de om.\nParcă n-am mai văzut mere! Uită-te al naibii! Pe ce să-i dau eu porumbul\nmeu, mocanului! Parcă fără merele voastre viermănoase nu trăiesc!“\n„Nu țipa, leică, de ce țipi așa?“ a spus mocanul uitându-se în urma ei\nuimit.\n„Du-te naibii, mă, ce dacă țip? Țip în curtea mea, în satul meu,\nmocane!“\n„Leică, nu mai guici așa, că nu ți-am spart casa, a spus iar mocanul cu\nvocea lui moale de muntean. Ce guicii așa, leică? Vai, vai! Cum mai guică!",
  "Ca o purcea!“ a mai adăugat mocanul nedumerit și vorba a fost prinsă de\nvecini. Măria Moromete se înfuria rău când i se spunea Guica.\nCei trei nepoți intrară în curtea mătușii și Paraschiv ciocăni în ochiul de\ngeam.\n– Ga Mario, deschide!\nMăria Moromete deschise ușa și cei trei se aplecară pe rând să nu se\nlovească de pragul de sus. Paraschiv abia intră în bordei.\n– Ga Mario, exclamă el, gata, îi dă drumul lui Achim cu oile la\nBucurești! Începe răfuiala!\nȘi râse hurducat, plesnindu-și palmele una de alta, apoi frecându-le\nrepede în semn de mare bucurie nestăpânită. Măria Moromete se înfipse în\nochii lui și întrebă, încet, ascuțit, abia ținându-și răsuflarea:\n– Ce vorbești, mă? Îi dă drumul? Zău? Cum a fost? Ce-a zis?\n– Nu-mi venea să cred, răspunse Paraschiv uitându-se spre pat, vrând să\nse așeze, dar mătușa îl preveni.\n– Stai naibii jos pe pământ, că se rupe patul cu tine… Apoi reluă\nîntrebările. Zău, mă? Ia spuneți! Ce zicea, ce zicea?!!\n– Avem douăzeci și patru de oi cu lapte, asta înseamnă două sute\npatruzeci de lei pe zi, zise Paraschiv miorlăit, încercând să imite glasul\nfățarnic al fratelui său mai mic; așa le tot spunea ăsta la masă.\n– Și el ce zicea?! Ce zicea?! întrebă Guica cu glas înecat de curiozitate\nși plăcere. Alea ce zicea, puturoasele alea? Mă-sa, mă-sa ce zicea?\nAchim răspunse căutând să-și potrivească glasul și să-l facă asemănător\ncu al mamei vitrege adică: cinstit și înțelegător așa cum îi răspunsese tatălui\nlor la masă:\n– Lasă-l mă, să se ducă. Nu e vorba numai de bancă, dar sunt și ei băieți\nmari…\nParaschiv izbucni în hohote groase. Mătușa nu râse, însă chipul ei\nzbârcit și negru și gura cu buzele supte înăuntru se frământară de plăcere.\nNilă zâmbi stingherit, parcă rușinat. El spuse:\n– Hai, bă, ce râdeți așa?\n– Pe urmă l-a luat pe ăsta în grădină și nu știu ce i-a spus. Ce ți-a spus,\nNilă? întrebă Achim.\n– Ce mai întrebi, nu spusei o dată? bombăni Nilă.\n– Zău, mă? Te-a luat în grădină! Și ce ți-a spus? întrebă Guica ca și când\nn-ar fi auzit bombăneala lui Nilă. Ce ți-a spus, Nilă? Spune, mă, dă-te\nnaibii, că cine știe ce ți-o fi spus și tu n-ai înțeles. Hai, spune!",
  "Nilă tăcea cu fruntea în pământ. Faptul că se lăsa greu, până la urmă le\nstrică cheful celor doi frați și îl întrebară dacă da sau nu, îi dă drumul lui\nAchim să se ducă?\n– Nu vă spusei, bă, că îi dă? Ce tot întrebați atâta? Numai să aducă bani!\nadăugă Nilă cinstit. Să aducă la toamnă patru mii de lei.\nParaschiv râse iar, răgușit, și îi dădu lui Nilă un pumn în spinare.\n– Auzi, ga Mario? se adresă el mătușii, fără să-l mai ia în seamă pe Nilă.\nSă vezi ce gogoși le turna Achim alaltăieri la sapă.\n– Ei, mă, ei! Zău! Ce gogoși, ce gogoși? întrebă mătușa abia stăpânindu-\nse.\n– Douăzeci și patru de oi cu lapte, pă puțin douăzeci și patru de chile pe\nzi! Asta face două sute de lei pe zi, ori treizeci de zile, face pe puțin șase mii\nde lei pe lună! Ei! două mii o să coste chiria locului de pășunat, iar patru\nmii rămâne câștig.\n– Bă, eu mă duc să mă culc; mâine trebuie să merg la premilitară! îl\nîntrerupse Nilă sculându-se de jos.\n– Stai, Nilă, stai, mă, prostule! îl opri mătușa înțepată. Stai să vorbim. Și\nse adresă lui Paraschiv: Acum voi ce faceți, tu și cu Nilă? Când plecați?\nTrebui, să fugiți înainte, de, secere, să n-aibă cine să le secere grâul și nici\ncu ce să-l care. Să vedem ce-au să facă fără voi.\n– Tu când pleci cu oile, Achime? Întrebă Paraschiv.\n– Să vedem. Să vorbim cu al lu’ Cătănoiu.\n– Eu zic că după vreo săptămână în urma ta, luăm caii din grajd,\nîncălecăm pe ei și fugim. Nu așa, mă, Nilă?\n– Bă, eu v-am mai spus: fugim, dar nu putem să furăm caii din grajd;\naflă lumea și ne facem de râs, răspunse Nilă cu privirea în pământ.\n– Iete al naibii! Făcu mătușa indignată. Vezi să nu-ți dau câteva, blegule!\nTe-a îmbrobodit alde tac-tău, să stai și să muncești pentru copii lui, să-ți\niasă sufletul! E caii voștri, e averea voastră! Dacă nu murea biata mă-ta,\nerați și voi în casa voastră, nu ca acum, că n-aveți loc de puturoasele alea.\nNilă tăcea. Paraschiv și Achim o aprobau pe mătușa lor din ochi. Măria\nMoromete continuă:\n– Ați muncit de când erați mici și nu v-a luat niciodată o haină pe voi,\ncum e copiii oamenilor. Numai la alea le-a luat. Tita are crepdeșin, Ilinca ie\nde mătase, aia are scurteică de catifea… E plină chichița lăzii cu mamudele\nși cu icușari. Acolo e munca voastră, proștilor… Eu să fiu ca voi aș sparge\nlada într-o noapte și aș lua toate mamudelele!",
  "Paraschiv se uită la Nilă, care continua să stea cu fruntea în pământ, și-i\nspuse răgușit, gros:\n– Vezi, mă! Auzi ce zice ga Măria? Plăvane! Ai sta și-ai munci pentru ei\npână ai cădea jos, dacă n-am fi noi să te învățăm.\nNilă tresări. Avea o frunte mare, lată, cu carne groasă peste ea. Își ridică\nfruntea lui lată din pământ și răspunse cu un glas turbure care nu protesta\ncontra celor auzite, dar care era totuși indignat, fără să știe însă pentru ce:\n– Mai taci, bă, din gură! Ia mai taci dracului din gură! Ce tot vorbești!…\nMătușa sări cu glasul ei ascuțit:\n– Ce să tacă din gură! Așa este! Te superi că îți zice plăvan? De când\nmuncești și umbli desculț și dezbrăcat, pe degeaba? Plăvane.\n– Păi, bă, Nilă, ce-am vorbit noi pân-acum? Nu ne-am înțeles așa?\nîntrebă Achim cu reproș.\nNilă răspunse la fel de turbure:\n– Ne-am înțeles, bă, ne-am înțeles! Vezi să nu-ți dau un pumn după\nceafă.\nAchim mormăi disprețuitor:\n– Dai tu pumn după ceafă!\n– Eu mă duc, mi-e somn, mormăi Nilă deodată nepăsător, și deschise\nușa bordeiului.\n– Du-te naibii! îl petrecu mătușa din urmă. O să mai vezi tu de la mine\nloc de casă! Proastă oi fi să ți-l dau!\nNilă ieși fără să răspundă, iar mătușa se întoarse în bordei, să vorbească\nmai departe cu cei doi nepoți.\nIX\nPe la miezul nopții începu să cadă o ploaie liniștită și bogată. Murmura\npe acoperișuri și peste pământ cu picături moi, ca de untdelemn. Nu se auzi\nnici un tunet și nu se văzu nici o fulgerătură. Era însă întuneric beznă.\nFiindcă ploaia începuse pe nesimțite, când se înteți nimeni nu se trezi\ndin somn, și când de pe streșini începură să curgă șiroaie, de-a lungul\nprispei, cei care dormeau la margine se împinseră doar mai spre perete,\nmormăind.\nSpre revărsatul zorilor ploaia stătu și norii părăsiră cerul. Moromete se\nculcase și adormise târziu dar când ploaia se opri, se trezi și rămase iarăși",
  "nemișcat pe prispă. Nemișcarea lui trează o făcu pe Catrina să se deștepte la\ncelălalt capăt al prispei.\n– Ilie, ce e cu tine? De ce nu te culci? șopti ea.\nMoromete nu răspunse, dar tuși liniștitor. Totuși Catrina nu-și văzu de\nsomn. Se întâmpla ceva în familie!? Poate plecarea lui Achim la București,\ndar despre asta se vorbise de prin iarnă, se gândiseră destul. În timpul mesei\nfusese pomenit numele agentului de urmărire care avea să vină mâine\ndimineață după fonciire. Dar și asta era poveste veche; Jupuitu venea în\nfiecare an și anul acesta nu avea nimic deosebit față de celălalt. Banca? Dar\nbanca venea taman la toamnă. Poate că toate aceste amenințări care se târau\ncu anii în urma lor, să se îngrămădească în acest an pe capul familiei? Da.\nDar nici asta nu se putea, fiindcă timpul era foarte răbdător și amenințările\nmari se sfărâmau în puzderie de amenințări mai mici pe care cu ajutorul\ntimpului le ducea zilnic în spinare. Așa se întâmplase că timpul făcuse să\nrămână în urmă una din cele mai cumplite amenințări de care își aduceau\naminte și anume datoria făcută la banca pentru plata loturilor primite la\nreforma agrară de după război. Mulți au vândut loturile iar alții au rămas de\ntot fără pământ și au căzut în mizerie. Ei au avut însă răbdare, au dus-o de\nla an la an până când, într-o zi, statul văzând că țăranii tot n-au cu ce plăti,\nn-a mai avut încotro și a trebuit să șteargă datoriile. Încât banca se dovedise\na fi ceva nu tocmai rău, drept care doi ani mai târziu se împrumutaseră din\nnou să cumpere vite în bătătură. N-aveau să poată plăti? Se gândiseră mult\nși mai mare nenorocire decât să piardă ceea ce nu câștigaseră ce putea fi?\nEra deci limpede că numai Moromete singur era pricina propriilor sale\ngânduri și Catrinei i se păru atât de ciudat acest lucru, încât se închină.\n– Se vede că ai intrat în anul morții, șopti ea.\nȘi își lăsă capul pe căpătâi, pomenind că așa se întâmplă când omul uită\nde Dumnezeu, uită și Dumnezeu de el și îl lasă singur în fața păcatelor.\n– Pentru că, mai bolborosi ea cu fața în căpătâi, numai păcatele nu te\nlasă să dormi.\nLa aceste cuvinte din urmă, Moromete tuși cu înțeles și răspunse cu o\nveselie supărată:\n– D-aia dormi tu buștean, lovi-te-ar moartea, că n-ai păcate!\nAruncă țigara, se dădu jos de pe prispă și o luă încet spre grădină, fără\nsă mai asculte răspunsul femeii.\nCatrina era credincioasă și de aceea pomenise de păcate. Cu zece ani în\nurmă născuse un copil mort care îi băgase spaima în suflet. Avusese visuri",
  "rele. Se auzea noaptea strigată în somn, înghesuită de porci cu râturile mari\nîn colțuri întunecate, sau locuind împreună cu țigani care îi spuneau lucruri\nmurdare. Se îmbolnăvise, nu mai putuse suferi carnea de porc, iar când\nvedea țigani se pitea. Nu-și mai putuse găsi liniștea; se certase cu toată\nlumea și se îngrozise simțind cum i se strecoară în inimă nepăsarea și sila\nfață de bărbat și copii. Până într-o zi când povestise totul unei vecine din\nfundul grădinii:\n„Eu știu ce e cu tine, e din copii! spusese vecina care, tot așa, crescuse o\nmulțime de copii. Știi ce să faci tu? Sâmbătă spre duminică, te scoli\ndevreme, te duci la cimitir, jelești acolo morții și dai de pomană; după ce ți-\nai făcut datoria cu morții, te întorci acasă până nu răsare soarele, aprinzi\nfocul, dai să mănânce la copii, cureți casa, vezi ce mai e de făcut și după ce\nți-ai făcut datoria și cu copiii, te speli și te primenești și te duci la biserică,\nCatrino. Acolo la biserică stai și asculți slujba! Și-ai să vezi pe urmă ce bine\ne!“\nCeea ce se și întâmplase. Catrina îi crescuse cu trudă pe cei trei.\nParaschiv, Nilă și Achim erau mici când se măritase cu Moromete, și în loc\nde răsplată aceștia începuseră s-o urască. Tudor Bălosu și fiu-său pe de o\nparte, Guica și Parizianul, o altă rudă a lui Moromete, căreia Catrina îi\nspunea „Guica al doilea mai prost“, pe de altă parte, îi învățaseră pe cei trei\ncă mama vitregă era vinovată că se trăia greu la ei și că dacă n-or s-o dea\nafară din casă are să pună mâna pe averea tatălui. Nenorocirea făcea că era\nceva adevărat din toate acestea, dar Catrina n-avea nici o vină. Iată ce se\nîntâmplase.\nÎn timpul foametei de după război, Moromete vânduse un pogon din\nlotul Catrinei – Catrina primise un lot de opt pogoane ca văduvă de război –\nspunându-i că în schimbul acestui pogon vândut va trece casa și pe numele\nei. Catrina îl crezuse, socotind că în acest fel va avea bătrânețea apărată (se\nmai întâmplase în sat ca mama vitregă să fie gonită din casa tatălui). Numai\ncă Moromete, în loc să se grăbească să facă acte pentru casă, începu să facă\nglume: „Crezi că am să mor eu înaintea ta?“ zicea el. Acest răspuns era,\nîntr-un fel, o asigurare că atâta timp cât trăiește el n-o să îndrăznească\nnimeni s-o dea afară din casă. Pentru Catrina însă nu era de ajuns, fiindcă\ncei trei fuseseră învrăjbiți de mici contra ei; începuse deci să-i pară rău de\npogonul vândut, mai ales că îl vânduse tocmai pentru ca să nu moară ei, cei\ntrei, de foame. Când bărbatul începu să glumească pe socoteala casei,\nCatrina pretinse pogonul pe numele Titei și îl pretinse cu atât mai insistent",
  "cu cât Catrina se simțea vinovată față de fiica ei fiindcă fetei îi venise\nvremea să se mărite și Victor Bălosu cerea trei pogoane, iar Catrina nu-i\nputea da decât două. Era tocmai pogonul vândut.\nMoromete șovăi. Se pare că era și el uimit de amenințările nelămurite pe\ncare cei trei fii ai lui, mai ales cei doi, Paraschiv și Achim, i le transmiteau\nla ureche pe căi ocolite, prin Guica, prin Tudor Bălosu și prin Parizianu.\nAceastă șovăială o scârbi de tot pe Catrina. Va să zică avusese dreptate să se\nteamă!\nBiserica însă îi liniști sufletul turburat și ca să fie liniște și în familie nu\nmai pretinse nimic. Când muierile cu care se avea bine pomeneau însă de\namenințările pe care Guica nu înceta totuși să le răspândească prin sat,\natunci Catrina se închina cu înverșunare și spunea că și Iisus Cristos a\npătimit și n-o s-o lase el să moară pe marginea șanțului. „Dacă n-ași avea\nfetele alea, ași zice iartă-i, Doamne, că nu știu ce fac, dar m-a pedepsit\nDumnezeu să am grijă de ele și nu pot să-i iert“, spunea ea cu îndârjire.\nCât despre celelalte amenințări, banca, fonciirea, socotelile cu oile și\nvitele, Catrina nu vroia să știe de ele, se credea la adăpost. De lotul ei de\npământ de șapte pogoane nu se putea atinge nimeni. Treaba lor, să plătească\nbanca și fonciirea cu ce-or ști, și dac-or ajunge să n-aibă vite de muncă,\nfetele sunt vrednice, au să se descurce ele într-un fel.\nNumai că fetele când o auzeau gândind astfel se înfuriau rău și o\nsfătuiau să-și vază mai bine de biserica ei. Ceea ce Catrina și făcea, cu toate\ncă biserica nu izbutea totdeauna să-i alunge amintirile dureroase ale vieții\nsau să-i lumineze cu totul anii lungi pe care îi mai avea de trăit.\nÎși găsise totuși un sprijin cu care uneori se și lăuda, încât văzându-l pe\nbărbatul ei treaz pe prispa casei nu se putuse stăpâni să nu-i spună că numai\npăcatele nu-l lasă pe om să se odihnească, ceea ce adusese răspunsul\nbinemeritat al bărbatului. De fapt ea vrusese să-i dea de înțeles că dacă el\n„ar lua drumul bisericii“ (cel opus și de fapt mult mai cunoscut de oamenii\ndin sat era cel al cârciumii), atunci el n-ar mai fi așa de neliniștit.\nX\nMoromete însă nu vroia s-o apuce pe acest drum, iar cât despre celălalt,\nal cârciumii, nu-l folosise niciodată ca o soluție. Era cu zece ani mai mare\ndecât Catrina (contingent ‘911, făcuse războiul) și acum avea acea vârstă",
  "între tinerețe și bătrânețe când numai nenorociri sau bucurii mari mai pot\nschimba firea cuiva.\nMoromete luase în glumă nu numai temerea Catrinei în privința casei,\ndar și visurile ei înspăimântate. „Unde se întâmplă să avem noi atâția porci\ncâți visezi tu“, spusese el, dar în curând pricepu și el că a face și a crește\ncopii mulți poate fi uneori pentru o mamă ceva într-adevăr înspăimântător.\nÎntâmplările care avură loc după aceea în familie nu-l turburară însă pe\nMoromete în aceeași măsură. Numai una dintre ele, care avu loc într-o iarnă\npuțin timp după ce familia scăpă de datorii prin legea conversiunii, îl făcu\nsă înțeleagă că e totuși primejdios și pentru el să nu ia seama la copii. În\nanul acela recolta fusese bogată și toată lumea făcea comerț cu cereale la\nmunte. Gospodăriile se refăceau din anii grei prin care trecuseră între 1929\n– 1933. Prosperitatea bătea la ușa multora din sat, vitele se înmulțeau,\noborul de cereale era ridicat, pânza de americă și uneltele mai ieftine, iar\nprețul pământului mai ridicat decât oricând.\nCei care simțiseră cei dintâi că e rost de făcut avere fură cei trei,\nParaschiv, Nilă și Achim (pe vremea aceea nu erau prea convinși că ar avea\ndreptul să-l învinuiască pe tatăl lor că s-a însurat a doua oară; înțelegeau\nvag că tatăl lor nu putea să-i crească, numai o femeie putea face acest lucru\nși abia mai târziu aveau să dea de înțeles că tușa lor Guica ar fi putut foarte\nbine să-i crească ea).\nFamilia se ținuse până atunci cu loturile întregi, dar gospodăria era\nlipsită de vite. Aveau doi cai prăpădiți, care când dădeai cu biciul în ei, ei\ndădeau din coadă.\nVenise toamna și porumbul se făcuse și el din belșug (porumb și grâu și\nprintre porumb dovleci, floarea-soarelui și fasole, altceva nu semănau, cu\ntoate că pământul le-ar fi putut da să n-aibă ce face cu cânepa, inul, tutunul,\nsfecla de zahăr, plantele medicinale scumpe) și cei trei își frecară mâinile de\nbucurie și într-o seară îi spuseseră tatălui lor: „Ar trebui să îngrășăm caii-\năia, tată! Tudor Bălosu a fost săptămâna trecută la munte și a câștigat o mie\nde lei.“\nMoromete n-a înțeles cum s-ar putea câștiga o mie de lei într-un drum la\nmunte, dar n-a avut nimic contra îngrășării cailor. Au vândut porumb, au\ncumpărat ovăz și prin iarnă părul cailor strălucea ca mătasea.\nMoromete însă tot nu se mișca. Petrecea seri lungi cu prietenul său\nCocoșilă, discutând politică sau ascultându-l pe Niculae care citea povești\ngrozave din cărți luate de la alde nean-său Cristache al lIu’ Dumitrache.",
  "Erau seri turburătoare. Unsprezece frați care sufereau vraja de a rătăci în\ntimpul zilei ca unsprezece lebede și la apusul soarelui cădeau îngrămădiți pe\no stâncă în mijlocul mării, iarăși oameni. Cum stăteau îngrămădiți unii în\nalții, chinuiți și înspăimântați de întunericul nopții și de valurile furioase\ncare amenințau să-i smulgă… Și suferințele îndurate de sora lor, care\ntrebuia să țeasă cu mâna ei, într-un timp dat și neavând voie să vorbească,\nunsprezece tunici de urzici, ca să-i scape de vrajă și cum n-a avut timp să\ntermine brațul unei tunici și frățiorul cel mic a rămas cu ceva din aripa de\nlebădă.\nDar Cocoșilă? Cocoșilă era un ins care stârnea în Moromete ceva\nneînchipuit de plăcut, ca și poveștile lui Niculae. Venea seara și ciocănea în\nușă făcând pe boierul. I se spunea „intră“, intra și dădea bună seara numai\nCatrinei, spunând de fiecare dată că „la proștii ăilalți nu dau bună seara“,\nfăcând-o pe Catrina să se rușineze, dar să și pufnească în râs, îi punea lui\nNiculae întrebări gramaticale și istorice, lui Paraschiv îi punea una și\naceeași întrebare (când se însoară?), iar fetei celei mari îi recomanda să se\nmărite cu Năstase Besensac (un flăcău bicisnic). Numai că Moromete avea\nvechi răfuieli și nu-l slăbea nici o clipă. Cu mulți ani în urmă făcuse vâlvă\nun nou partid, care își spunea „țărănesc“ și al cărui program îl încântase pe\natunci pe Cocoșilă. Moromete se arătase rezervat (Moromete era liberal) și\ncând „partidul național-țărănesc“ luă puterea și Cocoșilă se înfurie că\nManiu și Mihalache nu numai că nu-și respectaseră programul, dar se\ndovediseră parcă mai flămânzi decât Brătienii, Moromete nu-l cruță pe\nprietenul său, îl luă peste picior și observă că „proștii n-ar trebui să aibă\ndrept de vot, fiindcă din pricina lor sufere țara“. După patru ani partidul\nliberal veni însă din nou la putere și Cocoșilă se răzbună fiindcă partidul\nliberal mări impozitul funciar și introduse taxe de barieră la piețele de\nschimb. „Vezi, mă, prostule?“ jubilase Cocoșilă.\nDe atunci îl urmărea pe Moromete fără cruțare. „Ești prost“, spunea el\npe toate tonurile, uneori cu resemnare, alteori cu îngăduință, după\nîmprejurări. De fapt se străduia să-l convingă pe Moromete că el, Cocoșilă,\ne mai deștept, ceea ce pe Moromete îl înveselea cumplit, cu atât mai mult\ncu cât Cocoșilă, față de alți oameni, se purta cu totul altfel, înjura rău,\nbatjocorea și nu spunea „ești prost“, ci mult mai rău, „mănânci c…t“.\nÎn privința înjurăturilor era vestit, îl înjura și pe tat-su – zicea că de ce l-\na făcut – înjura și pe popa și pe primar și pe perceptor, pe toți, de la lingură,\nde la șervetul cu care se ștergeau până la cele mai mărunte lucruri, lampă,",
  "sfeștilă, lumânare, ciorapi și: târla, grădina, neamul și străbunicii, nepoții,\ncopiii copiilor… Catrina aprindea tămâie în casă, dar pufnea și în râs. Odată\nCocoșilă a intrat în casă și a spus doar atât: „A venit percitorul și mi-a luat\nțoalele“, după care s-a pus pe înjurat și nu s-a mai oprit decât foarte târziu\ncând s-a sculat și a plecat fără să mai spună altceva. Pe Dumnezeu mai ales,\nCocoșilă îl cobora jos în sat, și îl înjura cu o anumită filosofie, învinuindu-l\nși punându-i întrebări ca oricărui om.\nCurând însă Moromete înțelese că dacă toate acestea aveau pentru el un\nrost nu mai mic decât munca câmpului, sau grija de ceilalți ai casei (era atât\nde rară bucuria de a sta de vorbă cu un om deștept în stare să glumească\ninteligent, și Cocoșilă în afară de cazurile rare când înjura prea mult era\npentru el un astfel de om) își dădu seama nu fără dezamăgire că cei trei\nbăieți ai lui, Paraschiv, Nilă și Achim, nu văd nici un rost în aceste seri\npierdute cu povești și cu discuții despre Maniu și Brătianu. Dezamăgirea\nînsă nu fu prea mare, fiindcă, la urma-urmei, copiii oamenilor nu erau mai\nbreji decât ai lui, încât îi înțelese și pe ei și cum caii se îngrășaseră, umplu\ncăruța cu porumb și plecă la munte; avea datorii față de copii, să câștige și\nsă-i îmbrace, că erau goi.\nCâștigă.\nNu mai făcuse „comerț“ niciodată; îi plăcu atât de mult, încât socoti\ncâștigul drept ceva nemaipomenit și după ce se întoarse povesti drumul său\nla munte ca pe-o aventură. Numai că cei trei nu se minunară deloc,\nParaschiv făcu chiar observația supărătoare că „mare brânză, Stan Cotelici a\ndat mai bine porumbul“… Și că să se ducă iar! Niculae, care ascultase uimit\nperipețiile tatălui cu căruța pe drumurile de munte, sărise pe neașteptate și\nstrigase: „Așa e, tată! Mai du-te iar.“\nMoromete se pregăti pentru al doilea drum și când se întoarse arăta de\nnerecunoscut, atât de mult îi plăcuse. De astă dată drumul fusese și mai\naventuros și Moromete povesti totul într-o seară, cu glas neobișnuit, și fu\nascultat cu uimire. Descopereau toți, Cocoșilă, mama, fetele – până și cei\ntrei – că tatăl lor avea ciudatul dar de a vedea lucrurile care lor le scăpau, pe\ncare ei nu le vedeau. Numai că spre sfârșit cei trei se dezmeticiră, sfâșiară\nvraja care îi amețise și căzură pe gânduri.\nIată ce se petrecuse.\nMoromete plecase cu Tudor Bălosu pe același drum ca și întâia oară,\nieșiseră din regiunea de șes unde nimeni nu avea nevoie de porumb și, după\nce făcuseră un popas la oborul din Pitești, o luaseră pe șoseaua care ducea",
  "spre creierul munților, cu ținta Răchitele, un sat mare, cunoscut de Tudor\nBălosu ca fiind o piață bună de desfacere. Mergeau neîncetat, era ger uscat,\nroatele pocneau, aburul ieșea din spinările cailor.\nLa primul drum dăduseră dublul cu cincizeci de lei.\nTudor Bălosu vroia de astă dată să-l dea cu șaizeci și într-adevăr, abia\nintrară în Răchitele, că fură opriți de un învățător care vroia să cumpere\namândouă căruțele. Bălosu mirosi numaidecât cum stăteau lucrurile, sări jos\ndin căruță și se și grăbi, spre uimirea lui Moromete, să desfacă șleaurile de\nla cai…\nÎnvățătorul, prevenitor, întrebă de preț. Tudor Bălosu dădu prețul cu un\nglas care din nou îl zăpăci pe Moromete: șaptezeci de lei și spuse asta ca și\ncum ar fi fost cunoscut de când lumea că așa se vinde porumbul.\nPosomorât, învățătorul răspunse că șaizeci de lei este ultimul preț și că\nnu poate cumpăra decât așa, la care Bălosu legă șleaurile grăbit, fără să mai\ndiscute, supărat chiar că fusese oprit din drum când toată lumea știa că\nșaptezeci de lei este prețul obișnuit. Uluit, Moromete observă că învățătorul\ndăduse exact prețul dorit de ei, dar Bălosu începu să râdă și răspunse că\ndacă el, Bălosu, ar fi cerut optzeci, atunci învățătorul ar fi dat bucuros\nșaptezeci de lei. „Să mergem mai încolo și să cerem optzeci și dacă nu dăm\nnoi porumbul cu șaptezeci de lei, Moromete, să nu mai vii niciodată cu\nmine la munte.“\nMerseră mai încolo și Bălosu spusese prețul său de optzeci, dar în afară\nde primarul comunei, care dădu un leu peste șaizeci, nimeni nu cumpără.\n„Dacă mergem trei sate mai spre vârf ai să vezi că îl dăm cu șaptezeci“,\ninsistă Bălosu și Moromete conveni, depășit mereu de felul de a judeca al\nvecinului său.\nDe fapt, negustoria ca atare nu i-ar fi plăcut dacă câștigul ar fi fost lipsit\nde peripeții, încât insistența lui Bălosu i se păru firească. Moromete nu\nprevăzuse niciodată latura comercială a produselor pe care i le dădea\npământul, iar existența banilor îi pricinuia o furie neputincioasă (când\ntrebuia să-i dea, îi dădea cu gesturi disprețuitoare de aruncare și blestema\nmărimea, culoarea și mirosul lor). Când ieșise împreună cu bătrânul\nMoromete, acum treizeci de ani, în 1907 și dăduse foc conacului lui Guma\nnu se gândise că pământul moșierului îi trebuie pentru comerț și pentru\nbani. Existau niște obiceiuri pe vremea aceea care lui i se păreau mai mari\nnenorociri decât munca și foamea. Se duceau la conac și când dădeau ochii\ncu boierul, bătrânul se făcea de nerecunoscut, își lua căciula din cap și avea",
  "un glas care și acum, când își amintea de el, Moromete se întuneca și se\nfăcea crunt la față.\nCând, după război, Moromete deveni proprietar, el trăia atât de deplin\nbucuria de a fi scăpat de moșier, încât nu băgă de seamă că unii nu se mai\ngândeau de mult la asta, ci la cu totul altceva: La ce anume? Să facă\ncomerț! Așadar, cu cereale și să câștige bani! Și cu banii ce să facă? Să\nplătească impozitele! Asta era ceva de râs, cum de nu vedeau? Ce ciudat,\nunde ajunseseră! În sfârșit, fie și comerț, dar să fim înțeleși că nu ăsta e\nscopul…\nÎncât Moromete vedea în priceperea lui Bălosu de a face combinații mai\nmult ceea ce îi plăcea fiului său de zece ani, Niculae, și mult mai puțin ceea\nce le plăcea celor trei, Paraschiv, Nilă și Achim.\nMerseră deci mai departe cu căruțele și Moromete era foarte curios – și\nfoarte vesel în același timp – să vadă dacă o socoteală făcută din nimic, cum\nera presupunerea lui Bălosu că vor da porumbul cu șaptezeci de lei, are să\nfie dovedită pe viu.\nÎn satul următor un muntean mai înstărit oferi un leu peste șaizeci, iar în\ncelălalt, acest leu fu retras. Merseră mai departe și li se oferi apoi deodată\ntrei lei. Moromete se plictisi, iar Bălosu îl asigură că în satul următor vor\nobține sigur zece lei. Nu ieșiră însă bine din sat, că se petrecu întâmplarea…\nO femeie tânără de tot, cu fața albă, cu părul galben și cu niște ochi\nmari, albaștri, frumoși, cum aveau mocancele pe aici, îi strigă să oprească.\nAveau porumb? Da.\n„Ce bine c-ați venit, oameni buni, că nu știam ce să mai fac, a spus\nfemeia bucuroasă. Haideți, trageți în curte că oți fi osteniți! Să vă fac ceva\nsă mâncați și să mă duc pe urmă pe la vecini să cumpere și ei, să dați tot\nporumbul, că eu nu pot să iau decât vreo douăzeci de duble.“\n„Nu duce dumneata grija noastră, leică, i-a răspuns Tudor Bălosu fără să\nse clintească din căruță. Du-te întâi la vecini și întreabă-i dacă cumpără, să\nnu pierdem timpul de pomană.“\n„Dar cu cât dați dubla?“ a întrebat femeia pălind.\nGlasul lui Tudor Bălosu era mai înghețat decât gerul:\n„Optzeci de franci, leică!“\n„Optzeci de franci?!“\n„Hai, Moromete!“ a spus Bălosu apucând biciul, fără să-i mai răspundă\nfemeii.\n„Dar cât dai dumneata, leică?“ a întrebat Moromete din curiozitate.",
  "„Oameni buni, a strigat femeia înspăimântată, șaizeci de lei, ăsta e\nprețul pe la noi…“\n„A! Nu!“ a clătinat Moromete din cap.\nNu se poate, însemna exclamația lui. Noi avem aici niște socoteli. Iese\nsau nu iese șaptezeci? asta e întrebarea. Nu-ți dau fiindcă trebuie să vedem\ndacă iese. Glasul lui Moromete i se păru însă femeii cu totul deosebit de al\nceluilalt, și-a încleștat mâinile de loitra căruței lui și vorbele ei au început să\ncurgă șuvoi. Moromete nu prea înțelegea, o vedea doar cum se ține cu\nmâinile de loitră și calcă prea aproape de roată.\nEa spunea că să-i dea el, dacă celălalt nu vrea, cu șaizeci de lei… barim\ncâteva duble… e rău, n-are ce da la copii… Să tragă căruța că șaizeci de lei\ne destul.\n„Haide, omule, că doar n-oi fi și dumneata bogat să nu înțelegi… Oi fi\nvenind de departe și ți-o fi frig pe gerul ăsta, trage căruța… Îți dau ceva\nțuică peste șaizeci de lei. De ce să te mai duci încolo să mai bați drumurile\nde pomană?“\nMoromete s-a frânt de mijloc și s-a uitat la picioarele femeii:\n„Dă-te la o parte, creștino, că te calcă roata!“ i-a spus el grijuliu.\n„Nu vreai, omule? a repetat mocanca și deodată din ochii ei albaștri au\nțâșnit lacrimi de furie. De ce nu vreai, omule? a continuat ea și glasul ei\nlegănat și domol de munteancă s-a făcut dârz. De când v-ați făcut așa răi? a\nspus ea descleștându-și mâna de pe loitra căruței. Nu erați așa răi…\nPlângea și în ciuda mâniei ochii ei rămâneau mari și curați și se uita\ncând la omul cocoțat în căruță, când la caii lui grași și voinici, aburiți de\ngerul sănătos al muntelui.\n„Ptiu, lovi-te-ar moartea cu ochii tăi! a exclamat Moromete furios. Apoi\na strigat: Bălosule, oprește!“\n„Ce s-a întâmplat, Moromete?“\n„Hai să dăm porumbul, că nu e rost.“\n„Cu cât?“ a întrebat Bălosu.\n„Cu șaizeci și trei.“\n„Eu nu-l dau, a răspuns Bălosu și să știi că altă dată nu mai merg cu tine\nla munte.“\nNedumerit puțin Moromete n-a avut timp să răspundă, dar apoi l-a\nînjurat pe Bălosu de muiere, în șoaptă, pentru el însuși, în timp ce\nmunteanca se uita la el, cu lacrimile înghețate pe obraz.",
  "„Ce să mai vorbim, și-a încheiat Moromete povestirea. Am tras în curte,\nam băgat caii în grajd, a pus mocanca mâna și a tăiat o găină, și mănâncă\nMoromete și bea țuică galbenă. Pe înnoptate așa s-au strâns mocanii, și ăla a\nluat trei duble, ăla cinci, ăla șapte… Creștini, mocârțani! Mi-au luat\nporumbul cu șaizeci și trei. Să vezi după aia că nu mai puteam să scap de\nmocană: Că de unde sunt? Că copii am? Dar muierea trăiește? M-am uitat și\neu la ea și m-am închinat: Păi bine, creștina lui Dumnezeu, de ce să nu\ntrăiască? Trăiește, stă acasă după sobă și se vaită că nu-i place ce e mai bun\npe lumea asta, carnea de porc. Avea ea un rost de întreba așa fiindcă îi\nmurise bărbatul în pădure, căzuse un bulumac peste el…“\nXI\nParaschiv, Nilă și Achim și-au păstrat pentru ei impresia care le-a făcut-\no povestirea tatălui lor, dar când au aflat că Bălosu a dat totuși porumbul cu\nșaptezeci de lei nu s-au mai mulțumit să observe, ca la început, că tatăl lor\nn-a făcut mare brânză câștigând o mie de lei; trebuia să câștige o mie cinci\nsute, cum a făcut Bălosu și au început să murmure că a omorât caii și căruța\nde pomană și că și-a bătut joc de munca lor.\nMurmuratul acesta, desigur, i-a ajuns la urechi lui Moromete pe alte căi,\nprin Guica și Parizianul, pentru că feciorii n-au îndrăznit să i-o spună în\nfață.\nUimit și îngrijorat că feciorii îl vorbesc de rău în lume, Moromete se\nhotărî să înăbușe fără cruțare acest început de răzvrătire, având totuși\nsperanța că poate nu-i adevărat. Luați din scurt, cei trei se speriară și\ndeveniră mieroși, Paraschiv chiar se indignă spunând că: „Hai, bă, ce, te iei\ndupă prostul ăla de Parizianu?“, încât Moromete socoti că nu e cazul să\nmeargă mai departe, ba mai mult, că n-ar strica să le dea chiar satisfacția să\nfacă ei înșiși comerț la munte.\nBucuroși că izbutiseră să obțină atât de ușor libertatea de a se mișca, cei\ntrei puseră la cale, o săptămână mai târziu, o afacere sortită să le aducă un\ncâștig mare. Luară cu chirie încă o căruță cu caii lui Parizianu, cumpărară\nporumb din sat cu cincizeci de lei și porniră la munte.\nMoromete nu zise nimic, le dădu chiar sfaturi, dar ceva – nu putea să\nînțeleagă bine ce – un soi de înfrigurare, de poftă oarbă, care se făcea\nsimțită în purtarea fiilor săi, începea să-l îngrijoreze și în sinea lui le dori să\nnu izbutească.",
  "Dorința lui se împlini. Săturat de afluxul de cereale de la câmpie,\nmuntele scăzuse între timp prețul și cei trei abia izbutiră să scoată cheltuiala\ndrumului. Moromete nu se putu stăpâni și strecură câteva aluzii\nbatjocoritoare la adresa priceperii fiilor săi, dar bine intenționate, vrând să-i\nfacă să înțeleagă că drumul pe care vroiau ei să apuce nu e bun. Cei trei\nparcă înțeleseră ceva și se mai potoliră, dar vecinul din spatele casei lor se\nîmbogățea și din nou feciorii începură să murmure. Că tatăl lor nu face\nnimic. Că stă toată ziua. Că pe cele două fete le lasă să se pricopsească, iar\npe ei îi batjocorește. Într-adevăr, fetele erau vrednice și vioaie, țeseau în\nrăzboi, împleteau, arătau vesele, spre deosebire de Paraschiv și Achim care\nparcă erau bolnavi.\nAstfel trecu iarna și vara aceea. În toamnă, Moromete făcu din nou pe\nplacul celor trei. Se sfătui cu ei îndelung, le arătă situația familiei, datoriile\npe care le mai aveau la percepție, faptul că rămăseseră fără un cal – se\nîmbolnăvise de talan și nu mai era bun de nimica – și ajunseră la înțelegerea\ncă un împrumut la bancă era cea mai bună soluție.\nNumai că avantajele sperate nu veniră. Din lâna oilor fetele țeseau\npentru ele covoare. Catrina își făcu o fustă, Moromete o frumoasă dulamă\nîmblănită, cu guler de miel creț… În numele celor trei, Paraschiv murmură\npe față că o să pună mâna pe topor și o să le dea oilor în cap. Catrina nu se\nputu stăpâni și îi răspunse că pentru cât s-a trudit ea să-i crească, o\nnenorocită de fustă nu e mult. Și dacă fusta ei le stă în gât, s-o ia și p-aia, să\nse sature. Covoarele? Dar fetele nu muncesc? Cine ține casa, cine îi spală de\nmurdărie și le face mâncare să bage în ei? Și în afară de asta să se uite:\nnenorocitu acela de băiat, Niculae, care toată vara rabdă de sete cu oile pe\ncâmp, n-are nimic, râd copiii oamenilor la școală că e trențăros.\nParaschiv ascultase ca un surd, fără să audă. Achim și Nilă tăceau.\nMoromete intervenise împăciuitor. Oile sunt ale lor, spuse el. Anu ăsta și-au\nfăcut unii de îmbrăcăminte, la anu o să-și facă alții. Nu cumva dulama este\npricina nemulțumirii? Nu înțelegea, Paraschiv avea dulamă bunicică, ce\nvroia? N-avea răbdare și vroia s-o poarte pe cea nouă? S-o poarte sănătos.\nEi? Mai era ceva?\nMai era, pentru că nu era vorba de dulamă. Cei trei înțelegeau să\ntrăiască la fel ca înainte, când nu făcuseră împrumutul și n-aveau oile, iar\nlâna, laptele, brânza, carnea mieilor, totul trebuia vândut și să facă bani, iar\nnu să se mănânce și să se poarte în casă. I-ar fi fost foarte greu lui\nMoromete să dibuiască acest fel de a vedea al celor trei copii ai săi, cu atât",
  "mai mult cu cât aceștia începură să nu-și mai dea pe față gândurile nici\nmăcar față de Parizianu.\nÎn aceeași seară ei s-au dus la Guica și acolo au pus la cale planul cu\nplecarea lui Achim la București.\nTârziu de tot, spre sfârșitul iernii, cu multe ocolișuri și prefăcându-se\ninteresați numai de datoriile care amenințau gospodăria, ei dădură de înțeles\ntatălui lor că n-ar fi o afacere rea, îndemnându-l să se intereseze la al lui\nCătănoiu și să se convingă singur ce bine s-ar putea câștiga la București.\nVorbiseră mai dinainte cu al lui Cătănoiu și lăptarul, pus la cale, exagera\ncâștigul. Moromete rămase să se gândească. Catrina și fetele aflară mai\ntârziu de acest plan și se hotărâră repede: nu le convenea. Dacă Achim are\nsă stea toată vara la București, înseamnă că el va tunde oile și cine știe ce\nare să facă cu lâna. Se împotriviră cu grijă, să nu afle frații; îi explicară\ntatălui că nu vor avea ce să mănânce în timpul secerișului și că mult mai\nbine ar fi ca o parte din laptele oilor să fie făcut brânză aci acasă și vândută\napoi la București, dacă e vorba că la București sunt prețuri bune. În felul\nacesta vor avea și bani și nu vor suferi nici de foame.\nÎn postul Paștelui însă, vitregul mijlociu, Nilă, spuse într-o zi la masă\nceva care înmuie inima mamei. Mâncau untură în tigaie și Nilă, îngrețoșat\nnu se știe de ce, se strâmbase: „Ce naiba, mă, vine Pastele? Noi nu mai\nținem post? Și adăugase uitându-se cu privirea curată la Tita: Mai pitește,\nTito, untura asta.“\nNoaptea mama se auzi certată în vis de un glas blând: „Catrino, Catrino,\nde ce ești dușmănoasă? Iartă-i pe copii, Catrino, iartă-l pe Nilă, că nu e rău\nla inimă…“\nPe nesimțite, de astă dată ferindu-se de fete, mama îi dădu de înțeles\ntatălui că la urma-urmei să-l lase pe Achim să se ducă. Sunt copiii lui și le-o\nfi părând și lor rău că altă lume o duce mai bine. Să-i dea drumul să plece,\nsă nu zică lumea că din cauza ei și a fetelor trăiesc ei rău.\nMoromete, nu se știe de ce, se supără de întoarcerea aceasta a mamei,\nspuse fetelor și se certară între ei. Îndoielile lui Moromete țineau de\nafacerea însăși. Nu-i venea lui să creadă că bucureștenii nu mai aveau altă\nieșire decât să se îngrămădească pe laptele celor douăzeci și patru de oi ale\nlui Achim Moromete din comuna Siliștea-Gumești și să-l umple pe el de\nbani.\nDar în sfârșit… Îi împărtășise îndoielile și lui Nilă, în grădină, dându-le\nde înțeles și celorlalți doi că dacă e vorba să-l lase pe Achim la București,",
  "atunci Achim trebuie să bage bine în cap că la toamnă îl așteaptă să se\nîntoarcă acasă nu cu douăzeci de mii, cât se lăuda acesta ca un prost, nici cu\nzece și nici cu șase, ci cu patru. Dar aceste patru să fie! Nilă îl asigurase că\nvor fi, și Moromete, liniștit, vrusese să se culce. Își aminti însă că a doua zi,\ndupă cum îi spusese Bălosu în drum, avea să vie Jupuitu după fonciire și nu\nputu să adoarmă îndată. Îl mai supăra și Niculae care stătea la spatele său și\nnu adormea nici el. Ce se bucura așa că are să scape de oi, nefericitul?\nCredea că la muncă o să-i fie mai bine?\nXII\nMoromete avea uneori obiceiul – semn de bătrânețe sau poate nevoia de\na se convinge că și cele mai întortocheate gânduri pot căpăta glas – de a se\nretrage pe undeva prin grădină sau prin spatele casei și de a vorbi singur.\n„Auzi ce idee“, reflectă el cu glas șoptit, oprindu-se lângă poarta\ngrădinii. Apucă o ulucă de vârf și rămase liniștit cu fruntea în pământ.\n„Dacă ar fi așa, că din cauza păcatelor nu poți dormi – continuă el încercând\nușor vechimea ulucii – ar însemna că Paraschiv al meu, care când se apucă\nsă doarmă, doarme până iese apă sub el… ar însemna – și aici Moromete se\nîntrerupse și gândi restul în tăcere – ar însemna că e omul cu inima cea mai\ncurată de pe pământ. Proastă mai e și muierea asta a mea!“ se miră apoi cu\nglas tare în timp ce constata că ar fi greu de susținut că ulucile curții sale nu\nsunt putrede. „După încă o ploaie, aceste uluci au să-și rânjească dinții negri\nspre casă“, gândi apoi mai departe, fără glas.\nCineva îl întrebase odată în glumă de ce vorbește singur și Moromete îi\nrăspunse serios că asta e din pricină că n-are cu cine discuta, cu sensul că\nnimeni nu merită să-i asculte gândurile.\nSe dezlipi de uluci și o luă încet spre spatele casei. Aici fetele puneau\ntotdeauna porumb pentru copt; creștea mai repede ca la câmp. Se opri\nprintre firele înalte și rămase câtva timp între ele liniștit și recules. Apucă\napoi un fir și îl înmuie într-o parte cu talpa piciorului. „Domnule, ce discută\nei în parlament?! exclamă deodată enervat, uitându-și talpa desculță peste\nfirul de porumb. Ce înseamnă situația asta? se supără el. Păi dumneata nu-ți\ndai seama că toată omenirea stă cu ochii pe tine să vadă ce faci?!!!“\nOftă, se aplecă la rădăcina porumbului și multă vreme nu mai zise\nnimic. Pipăia cu palma adâncimea pe care o atinsese ploaia. „A dat ploaia!“\nconstată apoi la sfârșit, cu un glas cu totul deosebit de cel dinainte, ca și",
  "când ar fi vorbit alt om. „În fine, la nouă pogoane, cinci duble claia, ori zece\nclăi, cincizeci. Ori nouă, patru sute cincizeci de duble de grâu.“\nIeși dintre fire și se duse lângă colțul casei. Se așeză pe tălpici, se căută\nde tutun.\n„Cât a fost anul trecut dublul de grâu?!“ se informă. Apoi își porunci:\n„Ei, ia înmulțește două sute de duble cu cincizeci… Scapi de daravelă?\nCinci mii ar fi rata la bancă, plus dobânda, plus fonciirea pe doi ani. Nu mai\nrămâne nimic, dar în fine!… Faci tu ceva la București? întrebă apoi pe\ncineva din gând. Bine, dacă zici tu, zic și eu ca tine, dar bagă de seamă!“\nîncheie el amenințător și se sculă hotărât de pe tălpici.\nIntră în curte încet, ferindu-se să nu trezească pe cineva. Zorile se\nalbeau și undeva un cocoș cântă prelung și insistent, înspăimântând liniștea\nsatului. Se apropie de capătul dinspre drum al prispei, unde dormea Nilă și\nîi șopti acestuia la ureche:\n– Băi Nilă-m’!\nNilă sări speriat de șoapta tainică și cu ochii holbați gângavi:\n– Ce e, bă? Apoi, recunoscându-l pe tatăl său, mugi chinuit că l-a smuls\ndin odihna în care zăcea: Ce s-a întâmplat, mă? Ce-ai cu mine?\n– Hai încoace!\n– Unde? Ce s-a întâmplat?\n– Nu s-a întâmplat nimic, n-auzi, surdule! Scoală-te încet și hai încoace!\nporunci Moromete cu același glas.\nLa picioarele lui Nilă, cu trupurile desfăcute, Paraschiv și Achim\ngemeau în somn. Pe cer, luna răsărise după ploaie și fiindcă nici dimineață\nși nici noapte nu era, semăna cu un soare mort, ciuntit și rece.\nNilă se dădu jos de pe prispă și își trase pantalonii oftând.\n– Unde mergem, mă? șopti el încă buimac de somn.\nMoromete nu-i răspunse. Porni spre grădină și-i făcu semn fiului să vină\ndupă el. Aproape de poartă, Moromete se aplecă lângă un butuc de tăiat\nlemne și ridică securea care stătea trântită pe el.\n– Ia și tu securea ailaltă, aia veche, vezi unde e! șopti el.\n– Da’ unde mergem? îngână Nilă, de astă dată mai puțin curios.\n– Avem treabă. Hai mai repede! îl îndemnă Moromete.\nNilă intră sub șopron după secure. Moromete deschise poarta grădinii și-\ni făcu iarăși semn să vină după el. Deodată se opriră amândoi. Un glas lung\nîncepu să se jelească pe undeva pe aproape, urmat apoi de altele.",
  "– Ce făcuși, Ioane, cui mă lăsași, de ce muriși, Ioane? se auzea bocetul.\nTu mă auzi acolo unde te-ai dus? Roagă-te la Dumnezeu să mă ia și pe\nmine, că m-ai lăsat singură. M-ai lăsat singurică și nu mai pot, Ioane!\nIoaneee, Ioane! Nu e greu să intri în pământ, dar eu mă chinuiesc p-aicea, și\ncopiii se bolnăvesc… Unde-oi fi acolo, mă auzi tu pe mine că nu mai pot să\nîndur? Mă chinuiesc și nu mai pot să le duc pe toate…\nGlasul care se jelea fu înecat de alte zeci de glasuri. Mirosul de tămâie\nadia dinspre cimitirul satului până în grădina lui Moromete.\nMoromete și Nilă se opriseră în fundul grădinii. Vaietul cimitirului\nrăzbătea acum printre salcâmi atât de aproape încât se părea că bocetele ies\nchiar din pământ. Într-un timp, un glas se desprinse ciudat din celelalte și\najunse șoptit la urechile celor doi. Era un glas plin de mirare și spaimă, care\nparcă nu înțelegea nici acum ce se întâmplase:\n– Băiatul mamii!!! Cum ai murit tu, băiatul mamii?? Unde ești tu\nacuma, puișorul mamii? Ce faci tu acolo, unde stai?… Of, dragile mamei\nsprâncene, cum s-or face buruiene!…\n– De, mă, săraca, șopti Moromete. Așa e!\nLocul unde se oprise tatăl și fiul era o vâlcea tăiată pe mijloc de un șanț,\no viroagă. Locul era plin de salcâmi și de iarbă înaltă. Pe marginea șanțului\nînsă, se înălțau spre cer, ca o barieră, un rând de plute drepte ca lumânarea\nși al căror vârf abia putea fi văzut în timpul nopții. Grădina era totuși\nîntunecată, deși plutele înalte nu acopereau lumina cerului. Ceea ce umbrea\nîntreaga vâlcea a grădinii era un salcâm uriaș care la început, pentru că era\nstufos și înalt, nu se băga în seamă. Lângă el se oprise Moromete.\n– Nilă, zise el, până răsare soarele trebuie să-l trântim la pământ! Hai,\npune mâna pe secure!\n– Salcâmul?! întrebă flăcăul uimit.\nToată lumea cunoștea acest salcâm. Copiii se urcau în el în fiece\nprimăvară și-i mâncau florile, iar în timpul iernii jucau mija, alegându-l ca\nloc de întâlnire. Toamna viroaga se umplea cu apă, iar în timpul iernii\nîngheța. Când erau mici, Paraschiv, Nilă și Achim curățau șanțul de zăpadă\nși gloduri și netezeau cea mai lungă gheață de prin împrejurimi. Lunecușul\npornea de undeva din susul grădinii și se oprea la rădăcina copacului. În\nfiecare iarnă era aici o hărmălaie nemaipomenită. Ajungând la capătul\nghețușului, vrând-nevrând, copiii îmbrățișau tulpina salcâmului, lipindu-și\nobrajii înfierbântați de scoarța lui neagră și zgrunțuroasă. Primăvara,\ncoroana uriașă a salcâmului atrăgea roiuri sălbatice de albine și Achim se",
  "cățăra ambițios în vârful lui să le prindă. Salcâmul era curățat de crăci în\nfiecare an și creștea la loc mai bogat.\nNilă își dădu pălăria pe ceafă și întrebă încă o dată:\n– Salcâmul ăsta? De ce să-l tăiem? Cum o să-l tăiem? De ce?!…\n– Într-adins, răspunse Moromete. Într-adins, Nilă îl tăiem, înțelegi? Așa,\nca să se mire proștii! Pune mâna, nu te mai uita, că se face ziuă.\n– Cum să se mire proștii?! întrebă Nilă supărat, neînțelegând, trecându-i\npentru întâia oară prin cap că la urma-urmei tatăl lui ar putea să țină seama\nși de ceea ce gândește el, așa cum a fost seara trecută, când l-a întrebat ce să\nfacă cu Achim.\nMoromete se uită mirat la fiu, dar după aceea puse mâna pe secure și-i\nîncercă tăișul.\n– Vrei să știi în ce fel să se mire proștii? îl întrebă el. Să se uite și să se\nmire până li s-o apleca.\n– Bine, dar nu e salcâmul nostru! mai protestă Nilă.\n– Dar al cui e? întrebă tatăl, apucând securea de coadă.\n– Nu e al ga Măriei?! răspunse Nilă, crezând că totuși tatăl n-are să\nîncerce să taie salcâmul. Și pe urmă, ziua n-avem timp? mai bombăni el\nnedumerit. Ce ți-a venit acuma, cu noaptea în cap?\nMoromete nu-i răspunse. Începu să dea ocol salcâmului, căutând un\nanumit loc unde să înceapă a-l lovi. O clipă el mai rămase gânditor, apoi\ndeodată ridică securea și-o înfipse cu putere în coaja copacului. Din gât îi\nieși un icnet adânc și lovitura țâșni de la rădăcina copacului, se lovi de uluci\nși se întoarse îndărăt, făcând să răsune viroaga.\nNilă apucă și el securea în mâini și trecu de cealaltă parte a tulpinei.\n– Și cui îl dai? mai întrebă el.\n– Ăstuia, răspunse Moromete arătând spre grădina lui Bălosu.\nAmândoi începură apoi să izbească tăcuți și nu se opriră decât după un\ntimp îndelungat. În amândouă părțile făcuseră în salcâm câte o tăietură\nadâncă și albă. Începură să izbească din nou și așchiile săreau acum, mai\nmărunt, uneori zbârnâind în aer. În curând ele înconjurară locul într-o roată\nînălbită.\nÎncepuse să se lumineze. În cimitir vaietul femeilor contenise dar nu de\ntot, se mai auzea un murmur nelămurit, chemări șoptite și tainice. O femeie\nîncă bocea și părea să nu mai termine litania ei veche.\nDar Moromete și Nilă nu mai auzeau. Ei loveau de la o vreme mai încet,\nmai chibzuit, uneori scormonind cu securea în lovituri mici, căutând parcă",
  "viața salcâmului falnic în vreo vână care se ascundea de secure. Cu toate că\npătrunseseră în el adânc, din amândouă părțile, copacul stătea drept și\nliniștit, nici o frunză nu i se mișca. Deodată, niște aripi pâlpâiră undeva într-\nun prun și încă o dată un cocoș cântă prelung. Când sfârși, în clipa\nurmătoare, satul răsună a doua oară ca o alarmă nesfârșită de glasurile\ncelorlalți cocoși.\nMoromete se opri, se șterse de nădușeală și lăsă securea jos:\n– Ajunge Nilă, dă-te la o parte, zise el gâfâind. Du-te de adu caii. Vânos\na mai fost!…\n– De ce să aduc caii? întrebă Nilă.\n– Adu, mă, caii și ștreangurile și nu mai tot întreba. Ce tot întrebi? Mai\nstai și tu locului și mai gândește-te când întrebi. Știi tu încotro cade\nsalcâmul? Dacă se lasă peste pruni, sau dincoace în grădina ăstuia a lui\nGeacă și-i prăpădește răsadurile, ce faci?\nFlăcăul se șterse de sudoare și plecă. Moromete se așeză pe așchii,\nuitându-se oftând în urma fiului:\n– Umblă încet, vezi să nu-i scoli p-ăia! îi spuse.\nPeste câtva timp, flăcăul se întoarse cu caii.\n„N-am spus eu?“ reflectă Moromete din nou, ridicându-se de pe așchii\nși vorbind apoi tare:\n– Unde vii, mă, cu ei, Nilă? îl întrebă batjocoritor.\n– Cum unde viu? răspunse Nilă, nedumerit.\n– Adică da! exclamă Moromete. Treci cu ei încoa să cadă salcâmul pe\nei.\nNilă opri caii și rămase tăcut, neștiind ce să mai facă. Apoi pricepu,\nîntoarse caii, le prinse răscrucile de ștreanguri, legă frânghia și porni cu ea\nspre tatăl său.\n– Poți să te urci? întrebă Moromete. Urcă-te până spre vârf, nu-ți fie\nfrică, n-o să cadă cu tine.\nMoromete îl scruta posomorât. „Ce băiat greu de cap, uite la el că i-e\nfrică să se urce, nu-și dă seama că salcâmul n-a fost tăiat atât de tare la\nrădăcină să nu se mai poată lega apoi frânghia de vârful lui.“\n– Dacă vezi că se mișcă, săi și tu jos de-acolo, mai spuse Moromete\nbatjocoritor.\nNilă nu răspunse la această batjocură, se urcă tăcut până spre vârf, nu se\nmai vedea pe chipul lui dacă înțelesese sau nu că n-avea de ce să se teamă și\noricum dacă, totuși, se temea, soluția cu săritul jos tocmai de-acolo din",
  "vârful copacului nu era în nici un caz cea potrivită. Legă frânghia și se\ndăduse jos. Moromete se apropiase de cai și măsura din ochi lungimea\nfrânghiei cu aceea a salcâmului. Bombăni ceva, apoi trase caii spre partea\ndin spatele casei, încotro trebuia să cadă copacul.\n– Gata, Nilă? întrebă el în șoaptă.\n– Gata! răspunse flăcăul.\n– Treci lângă cai și când vezi că începe să se aplece, ai grijă să-i mâi, că\nmi se pare că frânghia e mai scurtă decât salcâmul.\nSe alăturară amândoi într-o parte și alta a cailor, apoi Moromete urlă pe\nneașteptate, lung și răgușit, ca și când l-ar fi ars cineva cu fierul roșit:\n– Haidaaa!…\nSperiați, caii zvâcniră, vrând s-o ia la goană, frânghia se întinse ca o\ncoardă și urletului omului îi urmă un pârâit ascuțit care spintecă dimineața\nca un trăsnet.\n– La o parte! strigă Moromete, biciuind caii.\nDin înălțimea lui, salcâmul se clătină, se împotrivi, bălăbănindu-se\ncâteva clipe, ca și când n-ar fi vrut să părăsească cerul, apoi deodată porni\nspre pământ, stârnind liniștea dimineții ca o vijelie; se prăbuși și îmbrățișa\ngrădina cu un zgomot asurzitor. Văile clocotiră și toți câinii de prin\nîmprejurimi începură să latre.\nDupă aceea se făcu tăcere. Se luminase de tot și printre șirul de sălcii se\nvedeau chiar cum sclipesc câteva raze roșii de soare.\nCâtva timp, cei doi rămăseseră încremeniți, uitându-se la salcâmul\ndoborât, neștiind parcă ce mai aveau de făcut. Duțulache ieșise din gaura lui\nfăcută sub șira de paie și se uita peste grădină, parcă nedumerit și el. Numai\ncaii stăteau tăcuți, nepăsători, cu buzele lăsate în jos.\n– Ei, acuma ce-ai rămas cu capul între urechi?! se miră Moromete,\ncălcând încet printre crăcile salcâmului. Desfă caii și bagă-i în grajd…\nSalcâmul tăiat străjuia însă prin înălțimea și coroana lui stufoasă toată\npartea aceea a satului; acum totul se făcuse mic. Grădina, caii, Moromete\nînsuși, arătau bicisnici. Cerul deschis și câmpia năpădeau împrejurimile.\n– Bine, Ilie, de ce-ai tăiat salcâmul? se auzi de pe poteca viroagei un\nglas neliniștit.\nEra mama, care venea de la cimitir prin fundul grădinii. De braț avea un\ncoșuleț alb din care împărțise colaci pentru morți. În poarta grădinii ieșiseră\nParaschiv și Achim descinși și în izmene. Tita, Ilinca și Niculae se uitau și\nei încremeniți de după gard.",
  "– De ce-ai tăiat salcâmul, tată? Ce ți-a venit? întrebă Tita.\n– Ce făcuși, Moromete? se auzi un glas de după gardul din față.\n– Bine, Moromete, alt salcâm nu găseai să tai? exclamă cineva din\nfundul grădinii.\nÎn tăcerea care se lăsă, o fetiță strigă și ea parcă speriată:\n– Nea Pațanghele, de ce-ai tăiat salcâmul?\nEra porecla lui Moromete și se pare că fetița era foarte supărată de\nîndrăznise să vorbească așa.\n– Când ți-oi da eu un pațanghel n-ai să-l poți duce, îi răspunse\nMoromete. Și voi ce vreți? se răsti apoi la cei care se uitau de după garduri.\nÎntre timp, Paraschiv și Achim se apropiaseră și se uitau peste trupul\nsalcâmului într-un anumit fel, parcă ar fi fost vorba de-un animal bolnav\ncare fusese ucis.\n– De ce-ai tăiat, mă, salcâmul? se pomeni Paraschiv întrebând. Avea\nînsă un glas cu totul deosebit de al celorlalți, parcă ar fi fost singurul care\npunea întrebarea, sau în orice caz singurul căruia să i se răspundă.\n– Întrebați-l pe Nilă, că el știe, răspunse într-adevăr tatăl cu un glas\nciudat.\nParaschiv se prinse:\n– De ce, mă? îl întrebă.\n– Ca să se mire proștii, îl cită Nilă pe taică-său și deodată își arătă dinții\nlui lați, bucuros pesemne că putea la rândul lui să-l prostească pe Paraschiv.\n– Râzi ca un bou! mormăi Paraschiv.\nLui Nilă însă îi plăcuse atât de mult ce făcuse încât se veseli și mai tare.\nChiar și când râdea avea un fel al lui greoi la care n-aveai ce să mai faci.\nTudor Bălosu ieșise în grădină și Moromete o luă spre el. În fundul\ngrădinii mama se uita mereu la golul din care fusese smuls salcâmul. Atât\nde rău stăteau? De ce, dacă aveau așa nevoie de bani, nu vindeau o oaie sau\ncâțiva miei?\nSe pare că nimeni nu înțelegea că hotărându-se în sfârșit plecarea lui\nAchim la București însemna că trebuie să li se facă celor trei pe plac până la\ncapăt, să nu se mai atingă nimeni de oi și cum altceva n-aveau ce vinde,\nsalcâmul trebuia tăiat. Mai ciudat era că nici cei trei în cauză nu înțelegeau;\nîncât răspunsul lui Moromete că a tăiat salcâmul ca „să se mire proștii“ nu\nera o batjocură întâmplătoare la adresa fiilor.\nNiște ciori, învățate să se rotească și să se așeze deasupra a ceva înalt,\nacum că acel ceva nu mai era, dădeau târcoale prin preajmă și croncăneau",
  "urât, parcă a pustiu, din ciocurile lor negre. Mama, luptând parcă împotriva\npresimțirilor și temeiurilor ei vechi care o năpădeau, cășună pe fete și se\nrăsti la ele să se apuce de treabă. Ce, n-au mai văzut salcâm tăiat?\nXIII\nÎn grădină, Tudor Bălosu îl invită pe vecin în casă. Moromete ezită,\nspunând că ar avea treabă, dar pe urmă se hotărî:\n– Haide, poate mai ai din țuica aia de la munte.\nMai avea și băură aldămașul. Tudor Bălosu era bucuros de mica afacere,\nsalcâmul era dintr-aceia care se foloseau pentru fundamentul caselor și se\ngăseau cam greu. Moromete însă nu prea se îndemnă, nu avea nicidecum\nînfățișarea celui care a vândut ceva. Erau singuri în odaie și se uita din când\nîn când spre ușă, se uita prin casă, așteptând parcă să mai intre cineva.\nTudor Bălosu crezu că îi ghicește gândurile și strigă spre odaia cealaltă:\n– Victore, hai, mă, și ia o țuică cu Moromete!\nCasa lui Tudor Bălosu avea trei odăi mari, spre deosebire de a\nMorometilor, care avea două. Odaia în care stătea era curată, cu paturi de\nfier cu tăblii. Sub geamul dinspre drum era așezată o mașină de cusut,\nSinger, la care lucra mama, Aristița Bălosu, care nu se știe când: învățase să\ncroiască rochiile și cămășile cele mai frumoase din sat. Pereții odăii erau\nplini de covoare, fotografii în rame cu Bălosu și Aristița la cununie. Victor\nmilitar, fotografiat în culori, cu gradul de sergent. Polina singură, sfioasă și\nparcă străină de ea însăși, cu mâna pe un taburet. Pe jos era așternut un\ncovor de cârpe.\nVictor intră în odaie cu un prosop în mână. Avea pantaloni de „piele de\ndrac“, bufanți, și ghete galbene cu ciorapi vărgați trași pe pulpă. Se ștergea\npe ceafă și arăta vesel. Era un flăcău nu prea voinic, dar se purta ca și când\nar fi fost.\n– Bună dimineața, nea Ilie, spuse el.\n– Ia o țuică, Victore, îl îndemnă taică-său.\n– Ți-am mai spus, tată, că nu obișnuiesc țuică dimineața, răspunse\nVictor cu un glas din care se vedea că îi făcea multă plăcere că nu\nobișnuiește.\n– De ce, Victore, ai stomacul deranjat? întrebă Moromete cu seriozitate.\n– Nu, dar nu obișnuiesc.",
  "– Noi obișnuim! spuse Moromete puțin absent, rotunjind și spălând\ncuvintele întocmai ca feciorul lui Bălosu.\nVictor Bălosu fusese câtva timp voiajorul firmei de la care cumpărase\nmașina de cusut și învățase să folosească cu gravitate cuvintele puțin\ncunoscute. Nici el, nici taică-său nu băgară de seamă ironia ascunsă a\nvecinului.\n– Cum devine asta, Victore?! reluă Moromete mirat.\n– Ce anume, nea Ilie?\n– Să nu-i placă cuiva băutura.\n– Asta devine după facultăți, răspunse Victor cu modestie. Sunt unii\noameni care le place să aibă mintea turburată. Mie îmi place să fie limpede.\n– Da, e un punct de vedere! conveni Moromete. Apoi schimbă vorba ca\ndin întâmplare uitându-se iar spre ușă ca la început: Spune-i, Tudore, fetei\năleia, să mai aducă niște de-asta… Sau nici tu nu vrei să-ți turburi mintea?\nVictor începu să râdă:\n– Hehe, nea Ilie, ciudat mai ești, hehe! Polino, mai adu niște țuică.\nPolina intră și Moromete se uită lung la ea. Din fotografie Polina avea\nnumai acel amestec de sfială și înstrăinare, dar acolo nu era frumoasă. După\nce se uită la ea, Moromete se uită curios la Bălosu, apoi la Victor, apoi din\nnou la Polina.\n– Ce face Tita, nea Ilie? întrebă Polina cu glasul ei obișnuit, nici supărat,\nnici vesel, ca al oricărei fete care întreabă de o surată de-a ei, dar Moromete\nse uită nemulțumit la ea și nu răspunse.\n– Dă-mi, mă, banii ăia, că mă duc, se grăbi el deodată. Las-o încolo de\nțuică, hai încolo de-acilea!\nȘi se ridică în picioare.\nBălosu însă nu se mișcă.\n– Moromete, zise el și avea un glas din care se înțelegea că nu se mai\ngândea de mult la salcâm. De ce nu vinzi tu locul ăsta al tău din spatele\ncasei?\nMoromete se uită împrăștiat pe fereastră.\n– Care, locul ăsta d-acilea?\n– Da, tot îl ții tu degeaba.\n– Mda, mormăi Moromete absent.\n– Ti-l cumpăr eu, continuă Bălosu. Dacă vrei, facem repede formele.\n– Hai, mă, nu mă mai ține aici, că am treabă, răspunse Moromete parcă\nn-ar fi auzit. Tu nu știi că nu e locul meu?",
  "– Ba e al tău, îl informă Bălosu. Câți ani au trecut de când a plecat alde\nsoră-ta Măria din casă?\n– Păi… sunt mai bine de cincisprezece ani!\n– Ei, după cincisprezece ani legea zice că moștenirea neîmpărțită\nrămâne ăluia care e în ea. Nu știai de chestia asta?\n„Nu știam… pe mă-ta de bălos! răspunse Moromete în gând. Bine că știi\ntu.“\n– Hai, mă, că nu e așa cum zici tu, dă-mi banii ăia să mă duc încolo d-\nacilea! spuse apoi tare.\nBălosu rămase nedumerit.\n– Dacă nu crezi, întreabă și tu unu din avocații ăștia, insistă el. Întreabă-\nl pe Rădulescu.\n– Hai, mă, altă treabă n-am eu acuma, răspunse Moromete, de astă dată\ncu un glas rece, tăios.\nBălosu nu mai insistă, iar Moromete, după ce primi banii, părăsi casa\nvecinului.\nSoarele se ridicase sus, și o grămadă de nori, niște nori curați și frumoși,\nse și repeziseră spre el, parcă ar fi vrut să-l oprească pe loc sau să-l întoarcă\nîndărăt de unde răsărise.\nMoromete intră în curte prin grădinița de sub geamul dinspre drum al\ncasei, pe nesimțite parcă, și se opri lângă colțul prispei.\n– Ilinco, strigă el înfuriat, nu te apuci o dată să mături bătătura asta?\nNiculae, tu de ce n-ai plecat cu oile până acuma? Ce e cu voi, mă? Tu,\nAchime, n-ai de gând să dai drumul la caii ăștia? Au să roadă ieslea până te\naranjezi tu… Și tu, Paraschive, ce stai și te uiți cu botul ăla ca de zăvod? În\ngrajdurile alea nu s-a mai rânit de la Paști. Iar tu, Nilă, unde te gătești de\nplecare?\nNilă, nu se știe de ce, era mânios. Stătea cu un picior proptit în marginea\nprispei, cu fruntea lui groasă și roșie de îmbufnare și se încălța cu niște\nopinci vechi. Se pare că Paraschiv nu se lăsase până nu-i făcuse ceva în\nschimbul batjocurii de adineauri din grădină. Era chiar sigur, fiindcă se uita\nla fratele său cu satisfacție, ba chiar cu simpatie, acum după ce i-o plătise.\n– Se duce la premilitară, observă el cu această simpatie în glas și se uită\ncu veselie la un obiect rezemat de parmalâc…\nEra un lemn care închipuia o pușcă văpsită în roșu. Paraschiv se apropie\nde parmalâc, apucă lemnul acela vopsit care vroia să semene cu o pușcă și\nse uită la el preocupat, căutând cu degetul într-un loc unde ar fi trebui să fie",
  "trăgaciul. El ridică pușca în sus și, plin de o veselie prostească pentru vârsta\nlui, începu să mânuie lemnul și să strige în gura mare:\n– Pe umărrrr, arm! La piciorrrr, arm! Pentru onor, înainte prezentaaați,\narm! În cumpănireee, arm!\n– Las-o, mă! se înfurie Nilă cumplit, smulgându-i lemnul din mâini.\n– Ce-ai cu el, Nilă?! se miră Moromete. E și el deștept. Om de douăzeci\nși patru de ani!\nAchim scoase caii din grajd, întinse dulama peste spinarea unuia din ei\nși se pregătea să plece. Niculae dăduse și el drumul oilor din obor și le tot\nlovea cu ciomagul, blestemându-le liniștit. Ilinca ridica așternuturile de pe\nprispă, iar Tita, cu un târn cât toate zilele, începuse să măture bătătura.\n– Vezi, fa, că mă duc la fierărie, să vedem dacă mai poate gașperu-ăla să\nne dreagă secerile alea. Ia dă-le încoa, vezi că sunt în odaie între sobă, zise\nMoromete, adresându-se Catrinei.\n– Achime, zise Niculae, oprindu-se lângă frate-său vitreg. Du-te tu cu\noile, să mă duc eu cu caii, că tot ai să pleci cu ele la București.\nAchim însă nu-l auzea, încălecase și lovea mereu cu călcâiul în burta\ncalului, iar animalul se învârtea cu el pe loc, cu dinții rânjiți în zăbală.\nAchim era vesel și porni în goană încă din curte.\n– Hei, Bigică, haidaaa!… urlă el.\n– Ce faci, mă, mânca-te-ar câinii? urlă și Niculae după el. Tată, oprește-l\nsă se ducă cu oile.\n– Tu ce-i fi având, Nilă, de ești așa roșu? se miră Moromete fără să-l\naudă pe Niculae. Ai, mă? Cine te pune pe tine să te duci acuma la\npremilitară aia, în loc să stai acasă și să-ți vezi de treabă?\n– Hai, bă, taci din gură! mormăi Nilă furios. Te faci că nu știi. N-ai auzit\ncă dacă nu ne ducem facem trei ani armată?\n– Păi fiindcă sunteți proști! explică Moromete luând secerile din mâna\nCatrinei și îndreptându-se spre poartă. Sunteți proști, Nilă, d-aia!\nNilă pornise și el spre poartă, cu pușca aceea ciudată în mână.\n– Sunteți proști… mormăi el.\n– Păi sigur că sunteți proști. Dar ce credeai? spuse Moromete surprins.\nIa să nu se ducă nimeni sau să-l atingă cineva la cap pe deșteptu ăla de\nmocârțan care vă gonește pe câmp, să vezi cum i-ar trece cheful să vă mai\ncheme.\nNilă mormăi ceva care putea să însemne că tatăl său vorbește ca să nu\ntacă. O luă pe lângă garduri, călcând în același fel cu mormăitura; adică",
  "sigur, să nu se ducă nimeni, dar uite că se duce și te silește și pe tine să te\nduci. Moromete o luă și el pe lângă garduri, dar în direcția opusă și călca\nnepăsător și parcă dezamăgit că oamenii fac lucruri care dacă n-ar fi proști\nnu i-ar putea sili nimeni să le facă.\nXIV\nLa început flăcăii nu se duseseră la premilitară, dar nu pentru că ar fi\nfost deștepți, sau că l-ar fi „atins“ cineva și i-ar fi pierit cheful celui care îi\nchema, ci pentru că așa ceva nu se mai întâmplase niciodată în sat. Să se\nfacă instrucția duminica dimineața! Li se păruse o glumă tâmpită, se\nsupăraseră toți și nu se duseseră, dar la prima recrutare se află că\nrepartizările la trei ani plouaseră cu nemiluita, se îngrijoraseră și începuseră\nsă se ducă. Nu se mai întâmplase niciodată în sat? Avea să se întâmple de-\naici înainte. Pentru instrucție, satul avea să se numească subcentru\npremilitar, iar pentru flăcăi, învățătorul Toderici, care era ofițer în rezervă,\ncomandant.\nNici învățătorului nu-i plăcuse la început, sau cel puțin așa se crezuse.\nAcum însă îi plăcea atât de mult încât nu numai că uita cu totul că e\nînvățător, dar încerca să-i facă pe băieți să uite și ei că sunt flăcăi liberi, care\ntrăiesc în satul lor cum le place.\nCând Nilă ajunse în curtea școlii, premilitarii erau strânși de mult în\ncoloană de marș și se făcea apelul. Pe drum se mai vedea încă câte un\nflăcău alergând să ajungă mai repede, să nu fie pus lipsă.\n– Hai mai repede, mă boierilor! strigă Toderici, de pe treptele școlii.\nParc-ați fi domnișoare, fir-ar al dracului! Eu cum mă scol și vin înaintea la\ntoți?… Pleașcă Ilie!\n– Prezent!\n– Pacic Ilie!\n– Prezent!\n– Panaite Dumitru!\n– Lipsă.\n– Ce e, mă, cu Panaite ăsta? Și duminica trecută văd că a lipsit.\n– Stă lângă mine, dom’le comandant, zise un flăcău din capul coloanei.\nZice că nu vrea să mai vie, își bagă… în ea de premilitară.\n– Pavel Vasile! strigă Toderici înfuriat.\n– Prezent!",
  "– Pielelungă Constantin!\n– Prezent!\n– O să-l bag eu la pușcărie… pe mă-sa de bandit! strigă Toderici,\nschimonosindu-se la față. Paliu Inochentie!\n– Lipsă!\n– Ce e cu Inochentie?! întrebă Toderici, spunându-i pe numele de flăcău\ncelui care lipsea, parcă l-ar fi cunoscut cine e. Cine stă lângă el?\n– Eu, domnule comandant, zise un glas. N-a vrut să vie, ‘cea că el e\nostenit de la sapă, ‘cea că ce, l-a câștigat statul la belciuge?\n– Belciugele mă-sii! strigă Toderici, frământându-și carnetul în mâini.\nParcă pe mine m-a prins statul de bogdaproste… pe mă-sa de Inochentie…\nDar când te cheamă țara la datorie, trebuie să te duci că dacă nu, te ia mama\ndracului… Că d-aia țara asta a rămas o țară de mameluci, pentru că\nInochentie al meu îi dă cu belciugele.\n– ‘Cea că dumneavoastră aveți leafă, domnule comandant, zise același\nglas. „Îi convine lu’ domnu Toderici, că are leafă“, așa zicea.\n– O să ia și el leafă… pe mă-sa de Inochentie! strigă iarăși Toderici cu\ncapul în carnet. La pușcărie, la Turnu, are să stea acolo și are să primească\nleafă.\nNu se știe cum se învățaseră flăcăii să fie înjurați și amenințați cu\npușcăria. Învățătorul făcea acest lucru ca și când nu el ar fi venit cu aceste\nobiceiuri în sat.\n– Pielelungă Ilie! continuă el.\n– Lipsă!\n– Ce e cu frate-tău, mă, el de ce n-a venit? întrebă Toderici, căutându-l\ncu privirea pe celălalt Pielelungă.\n– A venit la ziuă de pe linie, s-a culcat și dimineața n-a vrut să se scoale.\nCând l-am îțânat să se scoale, a dat cu picioru în mine…\n– Spune-i că o să-i dau eu câteva picioare într-o zi, c-o să se\npomenească tocmai… știe el unde! Palici! Polin!\n– Lipsă!\n– Prisăcaru Vasile!\n– Prezent!\n– Rață Ion!\n– Lipsă!\n– Raneti Vasile!\n– Prezent!",
  "– Rădoi Marin!\n– Lipsă!\n– Mama lui de Rădoi! Ăsta stă colea peste drum, zise Toderici uitându-\nse peste curtea școlii la o casă mică, așezată chiar în fața școlii.\n– Dom’le Toderici, dumneata să nu-mi înjuri băiatul că eu nu știu multe!\nse auzi un glas de peste drum.\n– Să-ți fie rușine! strigă Toderici, ars, ieșind din fața coloanei de\npremilitari și înaintând spre poarta școlii. Să-ți fie rușine, nea Rădoi, că te\ngăsești dumneata mai cu moț și nu-ți trimiți băiatul la instrucție. Că statul\ndacă dă un ordin… Am instrucțiuni precise să trimet tabel de ăi care nu vor\nsă vină. Zece ani are să facă armata și are să se libereze la sfântu așteaptă…\nToderici înainta spre poartă și striga cu o mână ridicată în sus cu care tot\nîmpungea cerul când vorbea. Omul din casa alăturată se dădu jos de pe\nprispă și începu și el să vină spre poarta de la drum.\n– O să știe el ce are de făcut când o pleca militar, zise el, apropiindu-se\nde drum, vrând parcă să-i iasă înainte învățătorului. Eu am făcut un război\nși nu mi-e frică mie de asta. Iar dumneata nu mai înjura lumea. Ai uitat că\ncând ai venit aici aveai ițari și cămașă de tort…\n– Că când am să-ți fac eu un raport, o să-ți dai dumneata seama pe ce\nlume trăiești! strigă Toderici, batjocorind vorbirea celuilalt.\nToderici era străin de sat, era muntean, și când venise aici părea un\ntinerel de treabă, foarte dezghețat, e drept, dar se purta bine cu lumea, dădea\nbună ziua și muierilor.\n– Las’ că știm noi că ești dăștept, zise omul din drum, aruncând o privire\nmocnită spre curtea școlii.\nToderici se întoarse în capul coloanei de premilitari și continuă apelul.\n– Că dacă n-o luai pe-asta a lui Oprescu, cu atâtea pogoane, și acum ai fi\numblat în ițari! strigă omul din drum, fără teamă.\nToderici desfăcu carnetul și strigă mânios:\n– Ristea Gheorghe!\n– Lipsă!\n– Împușcatu Florea! strigă comandantul și mai furios.\n– Prezent! răspunse un glas din toți bojocii, vrând parcă să-l întreacă pe\nînvățător.\n– State Ilie!\n– Prezent!\n– Stanciu Stoian!",
  "– Lipsă!\nToderici ridică fruntea din carnet, vru să spună ceva, buzele i se mișcară\nși strânse carnetul în mâini. Începu apoi să strige mai departe. Din rândurile\nde premilitari, glasul celui strigat răspundea cu putere, făcând să răsune\nsatul până departe. Într-un timp, învățătorul trase aer în piept, își desfăcu\npicioarele și începu să urle fiecare nume, hotărât să întreacă glasurile care\nrăspundeau:\n– Tudor Marin! strigă el.\n– Prezent! răspunse flăcăul tot atât de tare.\n– Terci Mitică!\n– Lipsă!\n– Teculescu Ion!\n– Lipsă!\n– Tărbacă Anghel!\n– Lipsă!\n– Moromete Nilă! urlă din toate puterile Toderici.\n– Prezent! răspunse atunci Nilă încet și scârbit și un hohot de râs urmă\nrăspunsului său, cutremurând toată acea parte a satului până departe.\n– Mai tare! scrâșni învățătorul, cu sudoarea pe frunte. Se opri, se uită la\nNilă, făcu un semn în carnet în dreptul lui, apoi șopti amenințător:\nAtențiune, companie! Drepți! Liniște! Răspunde tare, camarade, că nu ești\nbabă căptușită în piept de optzeci de ani. Udrea Ștefan!\n– Lipsă!\n– Ungureanu Gheorghe!\n– Lipsă!\n– O să dea ei de mama dracului, domnii ăștia care nu vor să vină la\ninstrucție. Vanghele Costică… Vasilescu Avram.\nGheorghe Toderici își vârî carnetul într-un fel de porthart și se dădu\ncâțiva pași înapoi să ia comanda:\n– Atențiune! Companie, drepți, direcția câmpul de instrucție, ocolire la\nstânga împrejur, înainteee! Marș!\nCompania ieși în drum cu puștile de lemn pe umăr. Toderici trecu în\nfruntea ei și după câțiva pași își întoarse capul dând tonul:\n– Vesel, timpul primăverii… Companie, cu cântec înainte, maaarș!…\nFlăcăii începură să cânte gros, în marș. Gheorghe Toderici se întorcea\ndin când în când și în pauzele de marș striga:\n– Una, două!",
  "Vesel, timpul primăverii\nVesel sunt și eu!\n– Una, două!\nCăci vara care a trecut\nMulte mândre-am mai avut\nNu le pot uita!\n– Una, două! Mai cu viață! Ce mormăiți așa?\nNilă nu cânta și fruntea lui lată și groasă stătea încrețită în sus a\nnedumerire. Mergea greoi și nu ținea pasul. La un moment dat, el lăsă pușca\nde pe umăr și se uită în afara coloanei, parcă ar fi vrut s-o șteargă.\n– Nilă, treci în front, ține pasul! strigă atunci cineva din urmă, un alt\nflăcău, prea zelos sau prea glumeț și cu un glas mult prea tare, așa cum se\npârăsc copiii când vreunul dintre ei încalcă regula, și Nilă, supărat și\nposomorât, puse lemnul la loc pe umăr și încercă să țină pasul.\nLa instrucție, comandantul îl urmări cu priviri întunecate.\n– Fii atent aici, camarade. Inamicul a ocupat gara și se pregătește să\natace satul. Compania are misiunea să înainteze de pe liziera satului, să ia\ngara cu asalt și să dea inamicul peste cap…\nStăteau culcați pe liziera satului și comandantul le explica exercițiul pe\ncare îl aveau de executat în duminica aceea. Până la gară erau patru\nkilometri. Șeful postului de jandarmi venise să asiste la exercițiu chemat de\nfapt de Toderici, care se temea că premilitarii nu vor voi să „atace“ pe o\ndistanță atât de mare.\nFlăcăii însă atacară. Toderici gonea împreună cu ei și îi culca mereu.\nJandarmul se târa în urma lor, plictisit. Când mitralierele inamice începură\nsă „toace“ din gură, comandantul deveni amenințător și dramatic.\n– Capul la pământ! urla el. Capul la pământ, camarade, scrâșni el și se\naplecă deasupra lui Nilă, îi puse mâna în ceafă și îi strivi fața de arătura\naspră.\nNilă mișcă ceafa ca un taur, se zbătu și deodată sări în picioare. El\nscoase un muget cumplit și îl prinse pe comandant de guler. Nu-i făcu\nnimic, nu dădu în el, dar îl strângea cu ochii ieșiți din cap și îl ținea pe loc.\nEra atât de mânios și de încordat încât părea că îl ține pe celălalt pe loc ca",
  "pe-o apărare, să nu plesnească ceva în el însuși. Speriați, câțiva flăcăi săriră\nși desfăcură mâna încleștată a lui Nilă. Toderici se învinețise, tușea, se îneca\nși când își reveni începu să înjure și să urle să vie șeful de post. Exercițiul se\nîntrerupse.\nCând se îndepărtă cu șeful de post, chipul lui Nilă se albi, iar fruntea i se\nîncreți a și mai mare nedumerire, de astă dată lăsând descoperite niște\npriviri blânde și înspăimântate. Călca legănat și greoi, și-și ștergea des și în\nneștire fruntea cu mâneca.\nNumai că șeful de post era vechi în comună. Îl înjură pe Nilă și îi dădu\ndrumul spunându-i să nu mai facă așa, fiindcă Toderici e al dracului și s-ar\nputea s-o pățească cu el. Noroc că el, șeful de post, îl cunoaște pe\nMoromete, pe care îl consideră un om de care i-ar fi nu știu cum să-i ia\nbăiatul la secție, altfel l-ar fi luat și i-ar fi tras o mamă de bătaie…\nNilă porni spre casă, dar mergea tot cu fruntea încrețită. Avea acea\nînfățișare chinuită a surzilor care încercă să înțeleagă din semne. Ce se\nîntâmplă în lume? Cine avea de gând să ocupe gara și să atace satul?",
  "XV\nDupă ce îi plătise lui Moromete, Tudor Bălosu ieșise cu Victor în\ngrădină și amândoi începură să ciopârțească salcâmul. Loviturile se izbeau\nde ulucile Moromeților și Catrina, ca niciodată, întârzia să plece la biserică.\nUmbla de colo până colo fără rost și uneori, când loviturile din grădină se\nauzeau mai tare, se oprea locului și asculta. Paraschiv stătea lipit de gard, se\nuita la grădină și părea că n-are de gând să se miște din locul acela cu una\ncu două. Botul său ieșit în afară se lungise și mai mult și se uita fără grabă\nși fără să clipească, încet și stăruitor, la vecinul său. El stătu astfel multă\nvreme, apoi se îndepărtă încet și ieși în drum, ieși la poartă; după câteva\nclipe de gândire, porni pe lângă garduri, dar mergea alene, parcă fără scop.\nMama îl urmărise pe furiș din tindă. Când îl văzu că se depărtează de\ncasă, ieși în pragul prispei.\n– Abia a așteptat să plece ăla și s-a și dus! striga ea, uitându-se în altă\nparte, ca și când nu lui Paraschiv i-ar fi vorbit. Parcă era vorba să rânești\nacolo, că o să ajungă băligarul la grindă…\nParaschiv se uită îndărăt fără să se oprească. De departe gura lui arăta și\nmai mare.\n– Aia e treaba mea, mormăi el. Te găsi inima rea de grajd.\n– Dac-ar muri ăla, ați cânta de bucurie! L-ați adus în stare să taie\nsalcâmul, să râdă lumea de noi de bine ce-am ajuns.\n– Ia mai taci din gura-aia, mamă, ce-ai cu el? zise fata care terminase de\nmăturat. De ce te legi de el? Și mai spui că te vorbește de rău în sat. Păi\ncum să nu te vorbească?\n– Ce-ți pasă ție? zise mama întorcându-se în tindă. Uite, acu’ se întoarce\năla și când o vedea grajdul nerânit, iar începe să înjure. Parcă n-ar avea\ndestule păcate! Să-l mai auz acuma, în sfânta duminică, înjurând!\nDeși Paraschiv plecase, el se întoarse însă curând înapoi, parcă s-ar fi\ngândit că mamă-sa vitregă are dreptate. Intră în curte repede, căută lopata\nîntr-un colț al șopronului și pieri în grajd. Catrina îl văzu și chipul i se mai\nlumină.\n– Tito! strigă ea din tindă. Vezi că eu mă duc la biserică, ai grijă și pune\nde mămăligă. Du-te în grădiniță și ia d-acolo niște ceapă. Pe urmă, culege\nștevie de dincoace și fă acolo o ciorbă, că altceva nu mai e. Că astă-iarnă au\nbăgat în ei un porc de mai bine de-o sută de kilograme și când le spuneam:",
  "„Măăă, vine vara, mai păstrați“, rânjeau la mine, parcă nu le-ar fi trebuit tot\nlor! Acu să bage în ei buruieni…\n– Iar începi? o mustră Tita, făcând semn cu capul spre grajd că o aude\nParaschiv.\n– S-audă! zise mama cu un glas în care se simțea și necaz, dar și durere\ncă la prânz n-are ce da la masă. De ce să n-audă? Că așa tot am tăcut și\nacuma au tăiat salcâmul să facă Bălosu casă, că ei nu sunt în stare să facă,\nașteaptă să moară ăla, să ne dea pe noi afară…\nCatrina se îmbrăca pentru biserică și vorbea mereu, nu izbutea să se\nliniștească. Își schimbase bluza ferfeniță și-și trăsese o fustă de lână neagră,\npeste cea veche. Abia după aceea începuse să tragă pe dedesubt, lepădându-\nle, boarfele cu care era îmbrăcată mai înainte.\n– Au cărat la șanț un porc întreg și trei sute de coșuri de porumb. Puteau\nsă mai păstreze, nu să ajungem să dăm cămașa de pe noi că vine percitorul!\nDeodată Catrina tăcu și trăsăturile feței îi căzură în jos parcă de spaimă.\nPe poarta de la drum intrase o femeie slabă și neagră la față, îmbrăcată cu o\nbluză și o fustă decolorate, semănau cu praful de pe jos… Pășise în curte cu\nun pas repezit și, fără să se uite la cineva, pornise glonț spre poarta grădinii.\nEra Guica.\nEa deschise poarta și se duse drept spre salcâm, unde Tudor Bălosu și\nfiu-său ciopârțeau mereu. Numaidecât curtea și împrejurimile răsunară de\nglasul ei ascuțit care intra până în miezul creierului.\n– Ce căutați, mă aici? De ce mi-ați tăiat, mă, salcâmul? Plecați d-aci,\ncă… m-aș în gura voastră de ‘oți! Paraschive, unde ești? Săi, mă, încoace,\ncu un ciomag!\n– Catrina încremenise pe prispă și obrajii i se făcuseră ca focul.\nParaschiv ieși din grajd la auzul glasului care țipa, dar nu se grăbi să sară cu\nun ciomag, cum striga tușă-sa. După felul cum se uita și cum buzele sale\nîmpletite se întindeau spre urechi, se înțelegea unde se dusese mai\nadineauri.\n– Du-te, fa, și spune-i să plece d-aici! șopti mama uneia din fete. Ne\nfacem numaidecât de basm, că ăsta, colțatul, altă treabă n-a avut decât să se\nducă să-i spună, parcă ar avea numai fiere la inimă…\n– N-am adus-o eu, mormăi Paraschiv cu un glas care arăta că chiar dacă\nn-ar fi adus-o el, Guica tot ar fi venit și în orice caz nu se sfiește să arate că\nvenirea aceasta și tot ceea ce se întâmplă e una din marile lui plăceri.",
  "– Mânca-v-ar câinii cu neamul vostru! țipă Guica din grădină. Ți l-a\nvândut, ai? Cum ți l-a vândut, mă, ‘oțule, cum ți l-a vândut dacă e salcâmul\nmeu? Și dacă ți l-a vândut, tu nu știai că e al meu, lovi-te-ar moartea de\nbălos, azi și mâine! Tu nu știai că ăsta e locul meu d-aici din spatele casei?\n– Pleacă d-aici, ga Mario, și pune-ți lacăt la cățeaua aia… Nu te certa cu\nmine! Du-te și te ceartă cu frate-tău Ilie până te-i umfla… Ce te cerți cu\nmine?!\nGlasul Guichii începu să se apropie de curte. Îngrijorată, mama intră în\ncasă cu grabă, parcă cine știe ce nenorocire s-ar fi apropiat.\n– Ilie! Ilie! Unde ești, mă, de ce, mă, mi-ai tăiat salcâmul și mi l-ai\nvândut? Ai, mă? Dar-ar Dumnezeu să te îngropi cu el, să-ți faci coșciug din\nel, Ilie! Că atâta aveam și eu și te repeziși să-l tai și să-l vinzi, tăia-te-ar\ncinenutrebuie și te-ar lovi vărsatul ăla marele!…\n– Hai, ga Mario, nu mai țipa așa și pleacă d-aici, zise Ilinca de pe pragul\nprispei. Ce tot țipi că e salcâmul tău, locul tău?!… Parcă nu ți-a cumpărat\ntata alt loc…\n– Lovi-te-ar brânca aia reaua și pe tine! strigă Guica, oprindu-se în\nmijlocul bătăturii. Mi-a cumpărat, ai? Parcă mi-a cumpărat din averea mă-\ntii, izmenito. Mi-a dat din pământul ăstora care muncesc să vă țină pe voi,\nniște împuțite.\n– Ei, ia ascultă, Guico, ieși afară că acu’ mătur bătătura cu tine! zise fata\ncea mare, Tita, cu un glas liniștit, ca al tatălui.\n– Tu ce stai, mă prostule, și te uiți? se-ntoarse Guica spre Paraschiv.\nMuncești aici ca prostul, vai de capul tău! Alți flăcăi au casă și copii și tu\nstai ca o baligă să crești puturoasele astea…\n– Hai, ga Mario, nu mai țipa așa, că nu suntem surzi, zise și Paraschiv,\nîntinzându-și cu plăcere buzele lui împletite.\n– Iar tu să nu mă faci pe mine Guica, că eu n-am guicit la curul mă-tii\ncând te-a făcut… Auzi, fă?\nÎn casă, mama tremura și o striga pe Tita să nu răspundă, să intre\nînăuntru. Vecinii, mai ales copiii, ieșiseră pe la porți.\n– Tito, tu n-auzi să intri în casă? Intră și las-o să strige până o face gâlci\nla gât. Că nepoților li se sară inima că ne face de râsul lumii.\nCatrinei îi dăduseră lacrimile.\n– Ei, ne face de râsul lumii, răspunse Tita îndârjită, târnuind pe prispă.\nFă, Guico, dacă nu pleci d-aici, asmut câinii pe tine. Cuțu-na! Duțulache!",
  "Duțulache țâșni de undeva și se înfățișă dornic să capete ceva de\nmâncare. Era un câine pașnic.\n– Tu, fa, să asmuți câinii pe mine? țipă Guica. Sunt sora lui tac-tu, nu ți-\nar fi rușine, măgăreațo! Umbli după al lui Bălosu să te ia, dar nu te ia, fă!\nNu ia ăla una ca tine, botoaso!\nLa aceste cuvinte Paraschiv izbucni într-un râs ciudat, parcă ar fi pârâit\nceva.\n– Ahaha-ha-ha! exclamă Guica continuând parcă râsul lui Paraschiv. Ai\npupa tu să te ia ăla…\nTita aruncă o privire de pe prispă spre grădină. Victor se oprise din\nciopârțit și asculta cu toporul în mână. De departe i se vedea fața\nnepăsătoare, aproape veselă.\n– Să te ia moartea cu Victor al tău de gât! strigă Tita roșie ca focul și\nintră în tindă închizând ușa.\nGuica o porni spre drum și când o luă pe lângă garduri își aduse aminte\nde salcâm și începu să spună în gura mare, să audă lumea ce i-a făcut alde\nfrate-său. Blestema și amenința că n-o să rabde, are martori și o să-l dea în\njudecată pe Moromete.\nDe rușine, Catrina ocoli fundul grădinii ca să se ducă la biserică.\nXVI\nSpre ziuă ploaia îl trezise și pe Birică din somn și nici el nu mai putuse\nsă adoarmă.\nDupă ce ploaia se opri, Birică se dădu jos de pe prispă și scoase caii din\ngrajd. Deșteptat de tropăitul lor, Birică-tatăl ridică mirat capul de pe căpătâi\nși îl întrebă pe fecior ce i-a venit, unde se duce cu caii cu noaptea în cap?\n– Pe izlaz! răspunse feciorul scurt și, fără să mai dea alte lămuriri,\naruncă o haină veche pe spinarea unuia din cai, încalecă și ieși din curte.\n– Ce e cu băiatu ăsta?! se miră tatăl și fiindcă nimeni nu-i răspunse –\nceilalți copii dormeau cu toții – își lăsă la loc capul pe căpătâi.\nBirică mergea cu caii la pas și părea că nu ia seama la ei. În dreptul\nfântânii caii traseră la jgheab ca și când ar fi fost singuri; călărețul nu sări\nîndată să le scoată apă.\nÎncalecă apoi din nou, dar caii o luară singuri la trap învățați pesemne de\nfratele mai mic al lui Birică; adică până la fântână, la pas, apoi după adăpat,\nîn goană. Birică trase de căpăstru, și caii, puțin nedumeriți, încetară trapul.",
  "Umedă de ploaie, câmpia dormea în tăcere. Pământul răsufla aburi calzi,\nîncă nevăzuți, soarele nu răsărise, iar cerul înalt și amorțit înghițea leneș\nultimii nori de ploaie.\nPe coama dealului, Birică se opri câteva clipe parcă nehotărât. Simțind\naerul cald și mirosul de ierburi crude, caii se agitară gata s-o ia iarăși la trap,\ndar fiindcă erau ținuți pe loc, își plecară capetele și începură să pască acolo.\n– Haide! murmură flăcăul.\nSe așeză mai bine și strânse pulpele. Cu mișcări liniștite dădu frâu liber\ncăpăstrului și se încorda; calul simțind strânsoarea, țâșni înainte și o luă la\ngoană.\nCâmpia părea fără margini. Totul dormea. Nu se vedea nici o pasăre, nu\nse auzea nici un glas. Din depărtare, zidul grânelor se apropia mereu\nînaintea călărețului. Întinderea tăcută a câmpiei sperie parcă animalele care\nîncetiniră goana, se opriră pe loc și agitară iarăși capetele lor frumoase, cu\nurechile întinse înainte, cu privirea domesticită dar vie și inteligentă.\nCâmpia tăcea mereu.\n– Haide! murmură Birică și glasul său liniștit potoli neliniștea vagă și\ntainică a animalelor.\nCând se opri, Birică arăta de parcă alergase alături de cai. Fața lui era\nțeapănă, obosită.\n– Stai! șopti el și caii se opriră de îndată; fără să aștepte să se dea jos\ncălărețul, începură să pască flămânzi, cu pași mari, sforăind cu nările în\niarbă.\nBirică împiedică picioarele din față ale cailor, întinse pe iarba umedă\ndulama veche, cu blana de oaie în sus și se culcă peste ea. Rămase apoi\nnemișcat multă vreme cu fața în jos, cu obrazul culcat într-o parte pe brațul\nîndoit. Se auzea numai sforăitul cailor. Satul se pierduse undeva în\ndepărtare. De acolo, sau nu se știe de unde, răzbătea nefiresc câte un zvon\nnelămurit, ca o părere, sau ca un ecou a ceva tainic.\nSe răsuci brusc cu fața în sus apoi rămase iarăși nemișcat. Cerul se\nlimpezise de tot. Alături de dulamă, un pâlc de păpădii dormeau cu\nmăciuliile închise. Birică oftă din greu și închise ochii.\nCând se trezi, se ridică într-un cot, puțin buimac. Alături, păpădiile\nînfloriseră și străluceau galben în iarba înaltă. Câmpia era acum de un verde\norbitor iar soarele ardea atât de viu încât cerul albastru parcă se înnegrea.\n– Noroc, Birică! Hai, mă, cu caii să-i băgăm în ovăz.",
  "Se frecă la ochi și se ridică. Achim Moromete venea în goană cu caii și\nse opri fără să descalece. Birică nu zise nimic, se întinse la loc pe dulamă,\nparcă supărat că fusese trezit din somn. De fapt îl trezise soarele care îi\nbătuse în față. Achim nu se grăbea, descăleca și veni aproape.\n– Ce e, mă, n-ai dormit azi-noapte?\n– Unde zici că te duci cu caii? se miră Birică fără să răspundă la\nîntrebarea.\n– În moșia Marichii, să-i băgăm în ovăz.\nBirică își întoarse fața în partea cealaltă și închise ochii mohorât. Parcă\nnici nu auzise răspunsul. Alături de iarba deasă care parcă plesnea de verde\nce era, chipul vânăt al flăcăului semăna ciudat cu pământul.\n– Să fiu al dracului dacă n-am să-i rup picioarele! mormăi el și încetul\ncu încetul chipul i se mai însufleți, se aburi de năvala sângelui.\n– Cui, Polinii? întrebă Achim.\n– Dar cui?\nNu părea însă prea sigur că va face ceea ce spunea; se înțelegea mult\nmai bine că se chinuia s-o smulgă din inima lui și că nu izbutise decât să se\nchinuie mai mult.\nAchim se întinse în iarbă și gemu:\n– Ha! făcu el. Mă, Birică, să fie-al dracului, dacă și la București am\niarba asta… Plec la București cu oile, explică el, și dacă și acolo o fi iarbă\nașa, toată ziua o să vânz la lapte.\nBirică nu zise nimic, se întoarse doar cu fața în sus. Achim continuă\ndespre vânzarea laptelui și se lăudă cu banii pe care avea să-i câștige.\n– Hai, încheie el, ce stai aici? Hai să băgăm caii în ovăz.\nBirică se răsuci, oftând, cu fața în jos și răspunse că nu merge.\n– Vezi să nu-ți îndoape pândarul ăla spinarea cu sare, îl preveni el.\n– Unde are el norocul ăla să dea peste mine că i-aș arăta eu lui, se\nsumeți Achim.\nBirică nu-l luă în seamă, nu-l auzi. Oftă și se perpeli iarăși pe dulamă\nîntorcându-se cu fața în jos. Când Achim porni spre cai să plece, se ridică\npe jumătate și se uită câteva clipe la el. Privirea îi ardea. Îl întrebă dacă Nilă\ns-a dus azi la premilitară.\n– Când te întorci acasă spune-i să nu plece nicăieri, că vreau să vorbesc\nceva cu el.\nDe aseară vrusese să nu se mai gândească la Polina, dar nu izbutise\ndecât să-și dea seama – iarăși ca și în seara trecută – că nu poate decât să",
  "dorească s-o vadă, și de astă dată atât de mult, încât faptul că s-ar putea cu\nadevărat să n-o vadă nici azi i se părea înfricoșător.\n– Auzi tu, Achime? gemu el și se uită cu privirea sticloasă la Achim.\n– Vreai s-o furi pe Polina? întrebă Achim râzând cu nepăsare. Crezi că\nea nu știe ce-o așteaptă dacă iese azi la horă? Vezi mai bine să nu te\npomenești cu ai lui Bălosu cu măciucile în capul tău, mai spuse Achim în\ntimp ce încăleca.\nBirică se întoarse cu fața la dulamă și nu răspunse.\nXVII\nMoșia de care pomenise Achim și în ovăzul căreia vroia să-și bage caii\nse afla chiar în capul lotului lor. Erau vreo patru sute de pogoane, ceea ce\nmai rămăsese din vestita moșie a lui Guma din 1924, după reformă. De fapt\nera mai dinainte moșia văduvei, cucoana Marica cum i se spunea în sat, care\nmai trăia și astăzi, cumplit de gârbovită, și care, spre uimirea tuturor, nu\nnumai că trăia, dar umbla, era vioaie. Umbla în negru, în baston, și cumpăra\nouă și lapte de la muieri, pentru fiică-sa, o fată veștejită și cam nebună care\nnu ieșea aproape deloc din casă (stătea cu franceza și cu pianul, cum o\nscuza inutil bătrâna față de muieri și copii).\nMoșia era dată în parte. Oamenii care luau pământ în parte se înțelegeau\ncu un maior, soțul fetei mai mari a bătrânei, care venea din când în când\nprin sat și căruia nu-i păsa de cumnată-sa și de bătrâna soacră; le lăsa doar\natât cât să nu moară de foame.\nDe fapt, cu câțiva ani în urmă, fusese chiar cât pe-aci să le vândă moșia.\nDupă reformă profitase și el de creditele pe care le deschisese Banca\nCentrală Cooperativă și se împrumutase cu o sumă mare. În timpul crizei\nînsă, piața cerealelor scăzu atât de mult încât maiorul nu mai putu să\nplătească ratele împrumutului și ar fi vândut cu siguranță moșia dacă legea\nconversiunii nu l-ar fi salvat.\nÎn afară de un administrator, maiorul mai ținea trei paznici pentru\nmagazii, casă și câmp. Unul din aceștia era foarte credincios, și se certa cu\noamenii la treierat, încercând pesemne să-i facă să înțeleagă că el nu e un\nsimplu pândar, ci un fel de ajutor de logofăt, în orice caz ceva boieresc.\nPentru pază avea pușcă cu sare și băieții cu vitele se temeau grozav de el.\nCând prindea vreunul nu numai că îl bătea, dar făcea și tărăboi, ducea vita\nla gloabă sau venea cu șeful de post în curtea omului. Nu se știe însă de ce",
  "părinții copiilor nu se supărau pe el și îl lăsau în pace. Omul plătea gloaba\nplictisit. E adevărat că uneori omul se uita la pândar – ce ciudat, foarte\npuțini știau cum îl cheamă – se uita la pușca lui, la cornul lui de bou din\ncare suna, la fața lui înțepenită și solemnă și îl asigura cu o blândețe\nsuspectă în glas că data viitoare chiar el, tatăl copilului, o să ducă vita la\nobor, dacă pândarul n-o să-l prindă. Ba chiar, adăuga omul, o să ducă vita la\nobor înainte de a scăpa în bucatele moșiei.\nAchim mâncase odată bătaie de la acest pândar, dar de mult, când era\nmai mic și se ducea la școală.\nLa prânz bătrâna Marica ieșea în poartă și când copiii se întorceau de la\nșcoală chema câțiva să-i aducă apă din vale de la fântână, cu un hârdău\nmare tras pe două roate. Avea nevoie de apă multă în fiecare zi, așa le\nspunea copiilor, să ude florile și să se spele fata „care ea este cu pianul și cu\nfranceza“ nu poate să aducă. După ce cărau două-trei hârdaie copiii așteptau\nsub cerdac, bătrâna striga ceva și atunci apărea deasupra lor o arătare cu\nnasul ascuțit și cu fața dată cu făină, cu părul care de jos li se părea copiilor\ncă e verde. Arătarea, fără să scoată un cuvânt, arunca fiecăruia, de acolo de\nsus, câte o monedă de zece bomboane.\nÎntr-o zi însă arătarea a aruncat numai trei monezi și ei erau patru și\ntocmai Achim era cel căruia nu-i dăduse. Ceilalți au fugit, parcă s-ar fi\ntemut să nu li se ia banul înapoi, dar Achim n-a vrut să plece și s-a plâns\nbătrânei care uda straturile cu stropitoarea.\n„Ci ce mai vreai? Ci-a dat!“ a afirmat bătrâna convinsă, cu toate că nu\nfusese de față.\n„Nu mi-a dat, cucoană Marico“, a strigat Achim la ea.\n„ Ci ciă nu strigi la mine, ci ciă nu fi hoț…“ l-a mustrat bătrâna, dar\nAchim s-a înfuriat și a făcut-o surdă.\nBătrâna n-a mai zis nimic, a lăsat stropitoarea și s-a dus cu pasul ei\nmărunt și cu spinarea ei îndoită ca o toartă nu se știe pe unde și în curând a\napărut de prin magaziile din fund un om care s-a apropiat de Achim și i-a\ncârpit una cumplită după ceafă. De spaimă, Achim a căzut de vreo două ori\npână să ajungă la poartă. Palma fusese atât de grea că l-a durut capul toată\nziua.\nÎn fiecare an Moromete lăsa un sfert de pogon trifoiște pe care-l cosea\nde două-trei ori pe vară.\nCând ajunse pe trifoiștea din capul lotului, Achim își roti privirea peste\ncâmp, descăleca și dădu drumul cailor în ovăzul de peste hotar al moșiei.",
  "Era un ovăz înalt, bogat în spic și des ca o perie.\nAchim se urcă pe o movilă cu piatră de hotar în vârf și începu să\nvegheze. Caii stăteau liniștiți în ovăzul înalt și rupeau spicul gras, sforăind\nmulțumiți.\nDupă puțin timp, sosi și Niculae cu oile. Bisisica era în frunte și alerga\nparcă în salturi, iar Niculae venea în urma oilor șchiopătând, răcnind și\nînjurând. Achim se uita la el după piatra de hotar și râdea. Oaia fruntașă\najunsese aproape de lot, intră în pârloagă și se opri începând să rupă cu\nlăcomie iarba încă umedă.\nNiculae era roșu la față și sudoarea îi curgea în șiroaie pe gât.\n– Bine, mă, Achime, mânca-te-ar câinii, strigă el înfuriat, nu spuneai tu\nalaltăieri că, dacă tata îți dă drumul la București, îmi lași mie caii și iei tu\noile?\n– Păi după ce plec, răspunse Achim râzând.\n– După ce pleci! îl îngână Niculae strâmbându-se. Treaba ta, eu îți las\noile aici și dacă nu-mi dai caii, ai să vezi și de oi și de cai! Dar ce sunt eu\naicea, prostul tău?\nÎn acest timp Achim își luase ochii de pe câmp. De undeva dintr-un grâu\nțâșni spre cer o ciocârlie și începu să se înalțe spre cer cântând. Tot atunci\nînsă țipătul scurt al unui corn spintecă aerul apăsat, urmat de un glas crunt și\namenințător:\n– Stai pe loc că te împușc!\nAchim țâșni ca o vietate speriată de la locul său și o luă la goană spre\ncai. Se aruncă din fugă în spinarea lor și o întinse printre pogoanele de grâu,\nlovind caii din toate puterile. Pândarul trase. Aerul parcă plesni și ciocârlia\namuți speriată. Achim simți câteva alice de sare usturându-l pe ceafă. Mai\nalergă puțin, apoi opri caii și se uită îndărăt. Pândarul Maricăi se apropiase\nde Niculae și părea că vorbește cu el. Era voinic, cu fața pârlită de soare.\nÎntr-o mână ținea pușca și în alta o măciucă; pe după gât, legat de o curea,\npurta cornul lui ascuțit de bou.\n– Ăla e frate-tău, mă?\n– Da, răspunse Niculae.\n– De ce mama voastră băgați caii în ovăz? întrebă pândarul surd.\n– Nene, să nu dai în mine, eu sunt cu oile! strigă Niculae speriat.\nPândarul însă n-avea urechi pentru spaima lui; se apropie, schimbă\nmăciuca în aceeași mână cu pușca și fără alte cuvinte îi plesni lui Niculae o\npalmă lată, gata să-l arunce la pământ.",
  "– De ce dai, mă, nene, ce ți-am făcut eu? strigă Niculae îngrozit.\n– E frate-tău, ai! Și nu vrei să spui! zise pândarul.\n– Ba ți-am spus! țipă Niculae scos din sărite.\n– Am să-ți iau oile la obor, amenință pândarul și îl apucă pe Niculae de\ncap, îl ridică mult în sus și dădu cu el de pământ. Am să te omor, fir-ar mă-\nta a dracului! Și apucă măciuca de cap și cu coada ei începu să-l lovească pe\nbăiat peste spate.\n– Achime, săi că mă omoară! urlă Niculae.\n– Vino încoace și tu, îl chemă și pândarul pe Achim, continuând să-i\ncare lui Niculae la ciomege.\n– Aaa!… aaa!… aaa!… urla Niculae cu un glas înnebunit de groază.\nAaaa! aaa! Mă omoară! Aaa!…\nAchim întoarse caii.\n– Și ce crezi, mă, că nu viu? strigă el.\nPândarul se uită la el nepăsător, dar când văzu că Achim se apropie, îl\nlăsă pe Niculae și puse mâna pe pușcă. În aceeași clipă Achim sări de pe cai\nîn plină goană, se făcu mic la pământ, apoi deodată țâșni în sus, repezindu-\nse spre pândar și urlând ca o fiară:\n– Trage, mă… pe mă-ta de câine! Trage dacă ai curaj!\nPândarul îngălbeni la auzul urletului; trase, dar încă mai dinainte Achim\nse lăsase pe vine și țâșnise apoi în urma împușcăturii. Avea ochii holbați. Cu\nmăciuca ridicată el se repezi asupra pândarului, se opinti din răsputeri și-și\ntrimise lovitura drept în cap… Paznicul abia avu timp să sprijine cu pușca.\nAchim îl lovi a doua, a treia și a patra oară, niște lovituri iuți și cumplite,\ncare dacă l-ar fi nimerit pe pândar, nu i-ar fi trebuit mai mult. Dar el își\napăra bine capul cu pușca. Loviturile curgeau mereu, din ce în ce mai\nfurioase și țintind numai creștetul capului. Speriat, pândarul aruncă deodată\npușca și se repezi în flăcău cu mâinile goale. Achim sări înapoi și-și repezi\nmăciuca în capul lui. Pândarul sprijini cu mâna, scoțând în același timp un\nurlet, apoi puse mâna pe Achim și cu un pumn îl trânti la pământ. Se aruncă\npeste el, îi încalecă pieptul și începu să-l izbească peste gură cu pumnii,\nscrâșnind și înjurând înspăimântător.\nNiculae, care tot timpul se uitase fascinat la cei doi, deodată se trezi și\nînfiorat plăcut de ceva care nu mai simțise niciodată, se repezi și apucă o\nmăciucă de jos. O ridică drept în sus și-i dădu drumul cu sete, cu toată\nputerea, în tidva pândarului. Acesta rămase o clipă nemișcat deasupra lui\nAchim, apoi scoase un urlet ca de lup și se ridică în picioare. Niculae ridică",
  "iar măciuca, fulgerat de un gând înfricoșător: „Mă omoară“. Îl izbi iarăși\nțintind capul. Pândarul se apără, sprijini cu mâna, apucând chiar capul\nmăciucii în palmă, dar mai mult nu putu, se clătină și se lungi ca un sac.\nAchim sări în sus, puse mâna pe o măciucă și ca turbat începu să lovească\nîn omul căzut, cu o furie care pe Niculae iarăși îl înfricoșa.\n– Achime, îl omori! strigă el cuprins abia acum de o adevărată groază.\n– Păi asta și vreau, să-l omor, scrâșni Achim.\nNiculae se repezi la el și îl împinse în lături. Achim se opri câtva timp,\nparcă neînțelegând ce se întâmplă; apoi începu deodată să râdă batjocoritor:\n– Mâine când ai să vii iar cu oile, te prinde și toată viața nu mai ești om,\nzise el, punând iarăși mâna pe măciucă.\nDe astă dată el începu să-l bată pe cel de jos parcă cu un gând anumit:\nnu să-l omoare sau să-l schilodească pe pândar, ci să-i piseze doar trupul,\nsă-l facă să zacă în pat cel puțin câteva luni de zile.\nDupă ce osteni, îl chemă pe Niculae și amândoi apucară pe paznic de\ncâte un picior, târându-l cu spinarea de pământ, îl traseră pe moșia pe care o\npăzea și îl duseră drept în mijlocul ovăzului. Achim îi luă apoi cornul și-l\nsparse cu piciorul, scrâșnind:\n– Na, mai sună și acum… Și uite-al dracului cu ce e încălțat… Tragi cu\npușca, ai? Vreai să mă împuști, ai? Dai în ăsta micu, ai?!\nAchim se întoarse pe pârloagă, ridică pușca omului și-o izbi cu țeava de\npiatra de hotar. Avea două țevi. Săriră amândouă ca niște țurloaie, ca niște\nfluiere.\n– Hai, Niculae! zise Achim, aruncând pușca sfărâmată și măciuca\npândarului departe în ovăz. Hai în Frunzari că nu pot să stau cu ăsta aici…\n– Treci tu cu caii înainte și s-o oprești pe Bisisica, se rugă Niculae,\nmânând oile șchiopătând.\nAchim sări în spinarea calului și-o luă înainte de-a lungul drumului de\nhotar. Niculae porni în urma lui și îl rugă să meargă mai încet. Bisisica nu\nputea s-o ia la goană din pricina cailor, dar încerca totuși să ocolească pe\nlângă ei și s-o ia înainte.\n– Păzea, Achime! striga atunci Niculae. Dă-i una în cap Bisisicnii!\nAchim se răsucea pe cal și plesnea oaia cu coada măciucii, spre\nsatisfacția lui Niculae, care exclama de fiecare dată:\n– Aha! Nu mai fugi? Mai fugi și acum dacă mai poți, belite-ar câinii!\nAchim petrecu un picior pe după coama calului și de bucuros ce era,\nstăpânit pesemne mereu de gândul că în curând avea să plece în marele",
  "oraș, gând mai puternic decât orice bătaie și orice primejdie, începu să\ncânte: avea însă un glas fals, care putea să supere chiar și caii, iar cuvintele\ncare îi ieșeau din gât n-aveau nici o legătură cu ceea ce simțea el în clipa\naceea:\nPentru tine Mărioară\nMi-am lăsat calul să moară măăăăă!\nXVIII\nMoromete ieșise din curte și plecase spre fierăria lui Iocan să dea zimți\ncelor două seceri stricate. Se grăbise să plece din pricina Guichii, cu care n-\navea chef să dea ochi. Dar chiar fără toate acestea nu putea să nu se ducă\nduminica dimineața la fierărie.\nFierăria lui Iocan era așezată la o răspântie de uliți. Părinții fierarului\nfuseseră lăutari, dar Iocan era un băiat urât – avea o buză peste măsură de\ngroasă și lăsată în jos – și chiar dacă ar fi izbutit să învețe să scârțâie la\nvioară, tot n-ar fi făcut nimic, fiindcă n-avea deloc glas.\nTatăl său îl dădu atunci la o școală de meserii. Iocan-bătrânul – tot Iocan\nîl chema și pe el – era un țigan înstărit. Își cumpărase chiar și câteva\npogoane, deși câștiga destul cu taraful său. Iocan-fiul stătu trei ani la școală\nși nu mai vru să-l urmeze și pe al patrulea, să ia diploma. Deschise încă de\ntânăr un atelier de fierărie și începu să lucreze. Oamenii nu prea veneau la\nel, erau alți fierari și potcovari bătrâni care nu învățaseră meseria la școală.\nIocan nu se dădu însă bătut. În al doilea an, un om nevoiaș veni la el și-l\nîntrebă: „Mă, Iocane, tu știi să faci căruțe? De trei ani de zile de când mă\ncăznesc să înjghebez ceva și nu pot. Alde ‘oții ăștia îmi cer trei mii de lei.\nAm obezile, loitrele, toată lemnăria! Mi-o faci?“ „Nea cutare, ți-o fac cu\ndouă mii de lei. Adu lemnăria și dacă nu ți-o plăcea, vorba ăluia, să nu dai\nnici un ban.“ Căruța făcută de Iocan a stârnit uimirea oamenilor. Era\nfrumoasă ca o trăsură și nu le venea să creadă că tânărul buzat ar fi fost în\nstare s-o facă și mai ales așa de ieftin.\nChiar în anul al doilea, Iocan a trebuit să-și caute un ajutor. După doi ani\na mai căutat alt ajutor. O dată cu însurătoarea, Iocan dărâmă atelierul până\nla temelii, ridică altul de cinci ori mai mare, cumpără foale uriașe, cum nu\navea nimeni dintre fierarii vechi din comună, și, mai ales, înlocui nicovalele\nși baroasele cu unele mari și piuitoare care se auzeau până departe.",
  "După cinci ani, Iocan își cumpără o mașină de treierat și își făcu o casă\nnouă. Cu toate că se îmbogățise, Iocan lucra mereu cu aceeași putere ca la\nînceput. Buza lui se făcuse și mai groasă și el însuși se îngroșase de două\nori cât era înainte. Avea un piept ca de bou și niște mușchi la brațe,\nînfricoșători. Se scula cu noaptea în cap și începea să lucreze cu sete. O\ncăruță făcută de el nu se mai desfăcea până nu se rupea lemnul. O osie\nruptă, fiartă în atelierul lui, ținea mai mult decât una nouă.\nDupă o vreme, începu să primească comenzi și de prin alte sate. Cu\ntoate acestea, el nu părăsi lucrul mărunt; potcovitul cailor, fierberea unei\nosii, belciugăriile. Avea doi lucrători buni și trei ucenici. Iocan mai păstrase\nînsă și obiceiul vechi de lucru, adică acela de a-l pune pe omul căruia îi\ndregea ceva să-i dea cu barosul. Făcuse patru copii și cu toată averea\nstrânsă, îi ținea tot cu burțile goale și desculți, nu i se părea că trebuie altfel.\n„Țiganul tot țigan“, observase Moromete. Moromete nu avea însă întru totul\ndreptate, pentru că atunci când la doi dintre copii le veni timpul de școală,\nIocan îi îmbrăcă frumos, cu haine ca la oraș și cu încălțăminte bună.\nCeea ce nu știau însă oamenii era că rareori lipsea de la masa lui Iocan\npuiul fript cu usturoi și pâinea albă și proaspătă ca untul. Totuși de vreo\ncâțiva ani încoace, Iocan nu prea mai lucra cu atâta râvnă, se îngrășase și\nmai mult și mai ales începuse să facă politică. Se înfierbânta, vorbea mult și\ncâteodată uita fierul sub foale și amenința cu cleștele înroșit pe adversarii\nsăi politici. Fierarul fusese la început averescan, apoi votase pentru P.N.Ț.-\nMihalache și după asasinarea lui Duca de către legionari devenise liberal\nfracționist, ca și Moromete (nimeni nu știa ce legături făceau ei între\nasasinarea primului ministru și fracțiunea brătienistă).\nFierarul se bucura de multă considerație mai ales când îi rușina pe\nșcolari întrebându-i care e legea lui Arhimede. Când se ducea la Pitești sau\nla Roșiori să cumpere fier, se întorcea cu fel de fel de cărți pe care le citea\ndin scoarță până în scoarță, cărți cu titluri ciudate, care zăpăceau oamenii:\nProgres? Există Dumnezeu? sau Niță Pitpalac la Karlsbad.\nÎn fața fierăriei se afla o poiană mare cu pământul bătătorit, plină de\ncaiele rupte, de unghii de cal, cuie și belciugării arse. Fierarul bătuse în\npământ stâlpi groși pentru legatul cailor nărăvași. Adunările cele mai\nzgomotoase aveau loc pe poiana fierăriei mai ales duminica dimineața, dar\ndacă de la ele lipseau Moromete și Cocoșilă, nu erau prea reușite;\nMoromete era abonat la Mișcarea, Iocan la Curentul, iar Cocoșilă primea",
  "Dimineața și dacă veneau fără ziare asta însemna pentru ceilalți că\nMoromete și Cocoșilă erau supărați și n-aveau chef să discute politică.\nTotuși rareori poiana era goală, chiar dacă Moromete și Cocoșilă nu erau\nacolo, se găseau destui ambițioși care încercau să le țină locul.\nDe la o vreme Moromete începuse să se intereseze mult de dezbaterile\ndin parlament, mai ales de când aflase că Iorga ia parte la ele. Socotea că\nmarele învățat trebuia tocmai de aceea să fie și un mare om politic, și\nMoromete urmărea în dezbateri ceva care după părerea lui numai un om\nînvățat putea să înfăptuiască. „Dacă el spune că face lucrul ăsta, eu îl susțin,\ndomnule, să ia puterea“, declarase Moromete la fierărie, dar fără să\ndezvăluie care era lucrul acela.\nNumai că Mișcarea nu dădea, în cele patru pagini ale ei, dezbaterile din\nparlament și astăzi Moromete se ducea la fierărie mai ales pentru a-l întâlni\npe Cocoșilă, să le citească în ziarul lui, în care le găsea expuse pe larg.\nEra însă prea de dimineață și Iocan nu deschisese fierăria, nu se auzea\npiuitul cunoscut al nicovalelor. Moromete mergea încet pe lângă garduri, cu\nsecerile pe umăr și se oprea de la o podișcă la alta. Oamenii ieșiseră pe la\nporți; plouase în timpul nopții și vroiau să știe ce fel de ploaie a fost.\nTocmai trecea unul desculț, cu izmenele sumese, și spunea că vine de la\ncâmp, a plecat călare de dimineață și că a dat ploaie bună, n-a căzut piatră\nnicăieri.\n– Te-ai procopsit, Moromete, observă cineva de pe o podișcă. A dat\nploaie taman când înflorește spicul. Câte pogoane ai pus, zece?\n– Ba paisprezece! se supără Moromete. Nouă pogoane, mari și late!\n– Hehe! râse omul de pe podișcă. Ce mi-e nouă, ce mie-e zece! Hehe!\nfăcu el râzând iar, de astă dată galben, cu invidie.\n– A dat ploaie, Moromete, îl luă apoi altul în primire, de la altă podișcă,\nun om care vorbea tare fără nici un efort.\nAci Moromete se opri. Acest om avea într-adevăr un glas care se auzea\nde la un kilometru chiar și când șoptea. Îl chema Dumitru lui Nae și era\nunul dintre cei cu care Moromete sta de vorbă ceasuri întregi, un prieten\nmai tânăr… Toată lumea știa ce face Dumitru lui Nae acasă la el. „Vasile,\npune caii la căruță să mergem la moară“… „Păi ce dracu are de\nșchioapătă?“… „Lasă, dă-i ovăz“. Iar tăcerile, oricât de lungi, nu\nstinghereau deducția: „Deșartă taratele în colț…“ „De ce dracu n-ai fiert-o\nmai bine?…“ Atât treburile cât și glasul lui erau, nu se știe de ce, foarte",
  "odihnitoare. Odată, nu i s-a auzit glasul timp de câteva săptămâni. Umbla cu\ncapul gol și tăcea. Îi murise un copil și vecinii au fost triști și ei.\n– Da, aprobă Moromete grav, a plouat. Și după câteva clipe de gândire\nadăugă: Eu zic că a plouat de-a înecat toți șoarecii în găurile lor.\n– Șoarecii?! se miră celălalt (și cuvântul șoarecii se auzi limpede peste\ntoată ulița), apoi deodată înțelese: Da, șoarecii așa în general. Da, dracu i-a\nluat! conveni el.\n– Auzi ce zice Victor ăsta al lui Bălosu, zise Moromete fără nici o\ntrecere, și glasul lui, pe lângă al lui Dumitru lui Nae, parcă nici nu era, nu se\nauzea deloc. Fusei adineauri pe la ei și băui o țuică. Cică asta devine după\nfacultăți!\n– Hehe! râse Dumitru lui Nae. Hehe, Moromete! Adică cum?\n– Nici eu nu știu! zise Moromete, înghesuindu-și capul cu umerii, de\nuimire. „Cum e, Victore?“ îl întreb. „După facultăți, nea Ilie“, zice.\n– Hehe, Moromete! râse omul din nou. Hehe! Te duci la fierărie? Hai că\nmerg și eu.\nPorniră amândoi pe marginea drumului.\nO fată trecu pe lângă ei cu un căldăroi cu apă. Dădu bună dimineața.\nMoromete îl lăsă pe celălalt să răspundă.\n– Mizdra, explică apoi Moromete arătând cu capul în urmă pe fată. Cică\nsoră-mea Guica s-ar fi dus acasă la alde Besensac. „Ai un flăcău, cică i-ar fi\nzis, pe alde Năstase. Nu vrei să-l însori cu Mizdra? Îl cere Mizdra de\nbărbat.“ Besensac l-a chemat pe Năstase: „Uite, mă, Năstase, zice, Mizdra\nvrea să se mărite cu tine“.\nMoromete se opri și nu mai zise nimic. Dumitru lui Nae așteptă timp de\ncâțiva pași, apoi i se auzi glasul pe uliță:\n– Și Năstase ce-a zis?\n– Năstase? Năstase a refuzat.\n– Ce vorbești!\n– Refuz! spuse Moromete repetând cu un gest, tăind orizontal aerul cu\ndegetul. Așa cică ar fi zis, încheie el.\nCelălalt mergea înainte, legănându-se. Moromete în urma lui, cu secerile\npe umăr și cu mâinile în buzunare.\n– Bună dimineața, Udubeașcă, salută Moromete pe cineva dintr-o curte.\nUnde-ai fost ieri?\n– N-am fost nicăieri, am stat acasă! răspunse Udubeașcă naiv, mirat că\nfusese crezut plecat undeva, când el stătuse toată ziua în ograda lui.",
  "– Ce vorbești! Păi nu te-am văzut! zise Moromete cu un glas din care\nnimeni n-ar fi putut ghici că nu l-a văzut pe Udubeașcă din pricină că omul\nnu se distingea prin nimic ca să fie văzut.\nSe apropie de fierărie și Moromete fu întâmpinat de departe cu\nexclamații. Iocan abia deschisese și poiana era plină. Unii stăteau în\npicioare, alții pe niște butuci vechi, aduși acolo cine știe de când și tociți de\nședere, toți gălăgioși și parcă nerăbdători. Dar Moromete nu-i luă în seamă,\nnu se grăbi să se ducă la ei. Se opri din nou pe o podișcă, îl părăsi pe\nDumitru lui Nae și intră în curtea cuiva. Abia peste o jumătate de ceas ieși\nde acolo. Era ras proaspăt.\nXIX\n– Ce e, mă, ce v-ați adunat aicea?! se miră apoi când ajunse în poiana\nfierăriei. Bună dimineața!\nI se răspunse din câteva părți și cineva, văzându-i secerile, îi spuse să se\ngrăbească fiindcă îi rămâne grâul pe câmp.\n– Păi de ce, Iordane, n-o să te chem pe tine să mi-l seceri tu! Erau foarte\nveseli și parcă nici nu se auzeau unii pe alții.\n– Ce e cu Marmoroșblanc? Nu-l văd! zise Moromete ca și când ar fi fost\ncu toții înțeleși ca Marmoroșblanc să fie acolo.\n– Doarme, presupuse cineva.\n– Ieși, bă, afară, Marmoroșblanc, ce stai acolo în casă, nu te-ai săturat\nde-atâta somn? strigă unul uitându-se în curtea vecină cu fierăria.\n– Bă, Marmoroșblanc, bea apă, mă, lua-te-ar dracii, zise altul tot\nstrigând.\n– De ce Marmoroșblanc și nu Vidrighin?! se miră Iocan ridicând fruntea\nde sub burta unui cal pe care îl potcovea.\n– Păi cu Vidrighin și-a încheiat afacerile, explică Moromete.\nVidrighin era directorul general al C.F.R.-ului și omul pe care îl strigau\nfusese cândva ceferist. Când fusese dat afară împânzise satul că el se va\nduce la Vidrighin să-l ia de piept. Cu Banca Marmorosch-Blank încă nu se\nștia ce afaceri învârtea.\n– Va să zică cu Vidrighin nu mai are nici în clin nici în mânecă? întrebă\nIocan.\n– Nu, acum lucrează cu Marmoroșblanc.",
  "Iocan tocmai terminase de potcovit caii cuiva, un om înalt, cu o față\nalbă, adus puțin de spate și care aștepta tăcut fără să se uite la oameni.\n– Ei, cine e la rând cu potcovitul? întrebă Iocan uitându-se la cei care\nveniseră cu caii.\n– Fă-l pe al meu, că trebuie să-l înham și să mă duc repede la carieră,\ndupă niște piatră, zise un flăcău scurt și îndesat, cu un nas mic și rotund ca o\npătlăgică.\n– Hai mai repede! Ce-mi spui mie că te duci la carieră? zise Iocan\nclănțănind cleștele în mâini, parcă ar fi vrut să-i scoată calului măselele din\ngură.\nFlăcăul trase calul alături, îl legă de par și-și încleșta palma pe piciorul\ndin urmă al animalului.\n– Ăss-ta! ăss-ta! zise el apucându-l de chișiță.\nÎnvățat, calul ridică copita și stătu cuminte în timp ce fierarul începu să\ni-o curețe și să i-o pregătească pentru pusul potcoavei. Miros greu de unghie\narsă se răspândea până departe…\nOmul care își potcovise caii mai înainte îi lega alături în tăcere. Ținea\npleoapele peste ochi și nu zicea nimic.\n– Ce mai faci, Boțoghină? îl întrebă cineva cu grijă, cu un glas scăzut.\nAi terminat de sapă?\n– Am terminat! șopti celălalt și fața i se posomorî. Iocane, îți plătesc\nmâine, se adresă apoi fierarului mai mult ca să nu intre în vorbă cu cel care\nîl întrebase, decât din grijă pentru fierar.\nTrase de cai și porni alături de ei, fără să se uite la cineva și fără să dea\nbună ziua.\n– Ce e cu Boțoghină?! se miră Iocan după ce Boțoghină se îndepărtă.\n– E bolnav, săracu! răspunse cel care încercase să intre în vorbă cu el. E\natacat, cică o să dea din lot.\n– Cine dă din lot? întrebă Moromete.\n– Boțoghină.\n– De ce?!\n– Să se caute.\n– A, Botoghină! Și n-ați auzit cui vinde?\n– He, he, râse cineva, Moromete se interesează. Vrea să aibă trei loturi.\nMoromete stătea lângă Iocan cu secerile în mână și se uita la el ca și\ncând n-ar fi auzit înțepătura.\n– Tudor Bălosu cică îi cumpără, explică cel dinainte.",
  "– Du-te încolo cu secerile tale, Moromete! se supără Iocan. Nu pot să ți\nle fac azi.\n– Și tu ce-mi arăți fasolele, Cimpoacă?! întrebă Moromete fără să se\nsinchisească de Iocan. Parcă tu n-ai vrea?\n– Ba îl dau dracului de pământ cu brazda lui, răspunse Cimpoacă cu\nnepăsare.\n– Îl dai fiindcă nu-l ai! explică Moromete. Dar ia să-l ai, să vezi cum ai\nvrea! Dă-mi o țigare, buzatule, se adresă apoi fierarului, după ce se căutase\nzadarnic prin buzunarele flanelei.\n– Ia pleacă d-aici, Moromete, bolborosi Iocan ridicându-și buza lui\ngroasă și amenințându-l pe Moromete cu cleștele.\nSe opri totuși din bătutul caielelor, băgă mâna în buzunarul șorțului și-i\nîntinse lui Moromete tabachera. Acesta își umplu o foiță și mai turnă și în\nbuzunarul flanelei.\n– Dați-vă la o parte! spuse Dumitru lui Nae cu gura mare; stătea singur\npe un bulumac, cu picioarele întinse ca niște catalige. Păzea că vine\nCocoșilă! exclamă el.\n– Mă, deștepților! îi apostrofă Cocoșilă de departe. Ce v-am spus eu\nvouă alaltăieri?\nLe spusese că o să plouă. Cocoșilă se opri la marginea poienii și rămase\nacolo în picioare parcă n-ar fi vrut să se amestece cu ceilalți. Era îmbrăcat\nde sărbătoare ca și ceilalți, în afară de pălărie și de chimir pe care le purta\ntot timpul. Era cam de modă veche Cocoșilă, încins cu chimirul lui de piele\nși cu cămașa albă cu poale lungi scoasă peste izmene, iar pălăria lui semăna\ncu o gambetă; avea culoarea prafului și încă ceva din care puteai să înțelegi\ncă nu se va mai rupe niciodată; în picioare Cocoșilă avea bocanci. Ceilalți\npurtau cămăși și izmene de pânză, dar fără bocanci și chimir, sau vestă peste\ncămașă, cu pantaloni bufanți ieftini și ghete cumpărate cine știe când și\nscofâlcite de atâta păstrare. Unii erau desculți, în cămașă și pantaloni și cu\npălării vechi, dar periate proaspăt cu apă. Cel mai sigur semn că erau gătiți\nde sărbătoare erau fețele lor rase proaspăt.\n– Ce ne-ai spus, Cocoșilă? întrebă leneș Dumitru lui Nae.\nCocoșilă se apropie mai mult și duse mâna la pălărie.\n– Bună dimineața! spuse el cu demnitate. Ești prost! îl preveni în treacăt\npe Dumitru lui Nae, după care nu-l mai luă în seamă, îl căută cu privirea pe\nMoromete: Unde ești, mă?!",
  "Moromete stătea cu spatele parcă înadins și se ciorovăia cu unul din\nucenicii care nu vroia să-i dea zimți la seceri.\n– Unde ești, mă pârlitule? întrebă Cocoșilă din nou. Dă-mi o țigare!\n– N-am! observă Moromete.\n– Ce vorbești!\n– Da! spuse el parcă fericit.\nCocoșilă scoase dintr-o despărțitură a chimirului un pachet de regie\nnedesfăcut, se așeză nepăsător pe un butuc și începu să-și răsucească o\nțigare. Moromete se lăsă pe vine și își făcu și el din pachetul lui Cocoșilă,\ndupă care întinse mâna și trase încet de sub același chimir Dimineața. Ziarul\nnu era întreg, dar Cocoșilă avusese grijă să-i aducă lui Moromete paginile\ncu știri politice și cu dezbaterile.\n– Asculți, Moromete? Nu mai citi, lasă că am citit eu înaintea ta și sunt\nmai deștept, ascultă aici la mine… Degeaba are doi creieri!\nEra vorba de N. Iorga.\n– Așa crezi tu! protestă Moromete jignit.\n– Iocane, mi se pare mie că Moromete ne părăsește, spuse Dumitru lui\nNae.\n– De ce, Dumitre? întrebă Iocan curios.\n– Păi nu-i mai place lui Moromete de Gheorghe Brătianu, răspunse\nDumitru lui Nae vesel. Mă opresc alaltăieri, pe podișcă, Moromete cu\nMișcarea în mână: „Ei, ce mai spune ziarul, Moromete?“ „E ‘oț… pe mă-\nsa“, zice. „Cine?“ „Ăsta, Gheorghe Brătianu.“ „Păi parcă spuneai că e\ndeștept!“ „E deștept, dar e ‘oț“, încheie Dumitru lui Nae, foarte vesel.\n– Bună dimineața! spuse cu sfială un nou venit.\nTocmai se făcuse o tăcere de-o clipă și noul venit se folosi de ea ca să\nfie și glasul lui auzit de toți. Era unul din aceia care la adunări stătea pe\nmargine.\n– Săracu Boțoghină, e bolnav, spuse el. Auzii că vinde din lot.\n– Dacă trădezi partidul să nu te mai prind la fierărie, Moromete, spuse\nIocan aruncând departe cu rindeaua din unghia celuilalt cal. Îți dau cu\nbarosul în cap, auzi tu?\nÎntre timp venise și Marmoroșblanc de peste drum, cu șapca lui jerpelită\nde ceferist, și mai venise cineva, un om pe care îl chema Constantin\nVasilescu (i se spunea Din Vasilescu), care se așeză la margine, lângă cel\ncare încercase să-și facă glasul auzit.",
  "– De ce, Iocane?! se miră Moromete fără să ridice capul din ziar. Crezi\ncă fără mine n-ai să ajungi primar?\n– Ce mai faci, al lui Miai? îl întrebă Din Vasilescu pe cel lângă care se\nașezase.\n– Ce să fac, bine! tresări Ion al lui Miai de plăcere, chiar roșindu-se.\nUite, mai venii și eu p-aici să vedem ce se mai aude.\nNu-l întreba nimeni nimic și nu era învățat să fie luat în seamă și Din\nVasilescu îi pusese întrebarea ca și când n-ar fi știut de acest lucru. Ion al lui\nMiai se dădu mai aproape, având în privire un amestec de sfială, curiozitate\nși recunoștință.\n– Măi, Dine, șopti el, e vorba să ajungă Iocan primar?\nDin Vasilescu era atent la toți ceilalți, dar și la Ion al lui Miai.\n– Sigur că nu, deșteptule, spuse Iocan furios. Când or veni alegerile\nparcă vă văd cum o să votați toți cu Aristide!\n– Mănânci c…t! constata Cocoșilă flegmatic. Crezi că dacă Gheorghe\nBrătianu iese la putere o să se ia la ceartă cu Brătienii ăilalți? Toți liberali\nsunt și tot Aristide o să rămână primar.\nDupă ce ascultă atent ceea ce spusese Cocoșilă, Din Vasilescu îi șopti lui\nIon al lui Miai care rămăsese cu întrebarea în aer.\n– Ar vrea el, Iocan, să ajungă primar, dar are dreptate Cocoșilă! Înțelegi?\nIon al lui Miai nu înțelegea și se uita sârguincios și zadarnic la Cocoșilă.\nÎi părea totuși bine că într-un fel sau altul ia și el parte la dezbateri. Fiindcă\nse făcuse iarăși o tăcere de-o clipă, n-o lăsă să scape:\n– Are dreptate Cocoșilă! spuse el. Gheorghe Brătianu… Dinu\nBrătianu…\n– Ești prost! îl întrerupse Cocoșilă cu nepăsare, fără să-i explice însă de\nce, iar Ion al lui Miai se zăpăci și se roși.\nDin Vasilescu surâse. Se uita la Cocoșilă atent, cu o bucurie ciudată în\npriviri. Nu zicea nimic, stătea acolo pe marginea poienii, între Ion al lui\nMiai și Marmoroșblanc, și asculta atent și liniștit. Nici pe el nu-l lua nimeni\nîn seamă, dar el părea bucuros de acest lucru. În curând lângă grupul lor de\ntrei se alătură un al patrulea, un om cu o înfățișare întunecată. Când acesta\nse așeză, Din Vasilescu parcă tresări, se strânse să-i facă loc pe butuc. Noul\nvenit era un om rău și neprietenos de care lumea se cam ferea. Îl chema\nȚugurlan.\n– Mă, Iocane, eu te susțin, zise Moromete ca și mai înainte, fără să-și ia\nochii de pe ziar, dar are să te mai vază cineva cu barosul prin fierărie? Aia e",
  "întrebarea!\n– Hai, Moromete, lasă-l pe Iocan, dădu cineva glas nerăbdării tuturor.\nHai, dă-i drumul!\nDe fapt Moromete întârzia ca un școlar care nu e sigur pe el; citea întâi\nîn gând:\n– Auziți ce zice regele! spuse el și îndată se făcu tăcere deplină. Auziți\nce zice majestatea sa, adăugă rotunjind mieros pe „majestatea sa“.\nÎncepu apoi să citească, deodată, cu un glas schimbat și necunoscut,\nparcă ar fi ținut el un discurs celorlalți. Avea într-adevăr în glas niște\ngrosimi și subțirimi ciudate cu opriri care scormoneau înțelesuri\nnemărturisite sau încheieri definitive care trebuiau să zdrobească de\nconvingere pe cei care ascultau.\nMarele congres agricol\nAbia și-a încheiat discursul său domnul ministru al agriculturii, că\nfanfarele au intonat solemnul imn și însoțit de suita Sa și-a făcut apariția în\nsala congresului „Primul agricultor al țării“, Majestatea sa Regele Carol\nal II-lea.\nÎntâmpinat la tribună de cei prezenți, Majestatea sa Regele a rostit un\ndiscurs.\nDiscursul Majestății sale Regelui\nDomnilor, Am fost informat că congresul dumneavoastră este un\ncongres de specialiști, agronomi și ingineri. Iau cuvântul aici ca unul\ninteresat în chestiunile pe care le dezbateți și care am chiar oarecare\nexperiență. Mi-ar fi plăcut poate ca acest congres să fie un congres al\n„gospodarilor“, pentru că, după mine, specialiștii noștri sunt încă departe\nde a fi gospodari. Știu acest lucru, pentru că agricultura m-a pasionat…\nDomnilor, a devenit o lozincă să se spună la noi că agricultura este\nocupațiunea principală a românilor, am spus-o și eu, dar din nenorocire,\ndacă este ocupațiunea manuală principală a românului, nu este totdeauna\nși ocupațiunea lui mintală…\nMoromete se opri și rămase cu privirea țintă în ziar. Tăcerea continua.\n– Hehe! izbucni pe neașteptate Dumitru lui Nae și râsul său gâlgâi\nputernic și leneș mai departe. He, he, he, ia uitați-vă cum a rămas\nMoromete.\n– Adică, se răsuci Moromete spre Cocoșilă, lăsând pentru moment ziarul\nla o parte, adică ocupațiunea ta mintală, Cocoșilă, e la alte prostii!",
  "Cocoșilă nu răspunse, se uita invidios la Moromete care știa să găsească\nîn ziar astfel de lucruri.\n– Primul agricultor o fi mergând și el la plug? dădu Dumitru lui Nae\ntonul comentariilor.\n– Merge, de ce să nu meargă? zise Iocan. Când se desprimăvărează iese\ncu plugul din curtea palatului și se duce și el la arat.\n– O fi având pământ? se interesă cineva.\n– Are! afirmă Cocoșilă. Are așa, cam vreun lot și jumătate!…\n– Nu cred, se îndoi cineva. Are mai mult, că trebuie să-l țină și pe-ăla\nmicu, pe Mihai… Trebuie să-i dea să mănânce.\n– Ești prost! reflectă Cocoșilă. Ăla micu are lotul lui de la mă-sa!\n– În fine! încheie Moromete aceste scurte observații și apucă din nou\nziarul în mână.\nPe frontul luptelor din Spania\nTragedia orașului Guernica\nCălcând pentru a doua oară hotărârile Comisiei de neintervenție, o\nescadrilă de avioane germane a bombardat timp de șase ore orașul\nGuernica lipsit de apărare. Avioanele au coborât la patruzeci de metri,\nmitraliind populația civilă care alerga îngrozită prin orașul incendiat. Din\nzece mii de locuitori au mai scăpat opt sute, restul pierind în flăcări, sub\ndărâmături, sau uciși de piloții care îi urmăreau de la mică înălțime.\nMoromete se opri și din nou se așternu tăcerea. Aproape toți cei adunați\naici făcuseră și ei războiul, dar nu cunoșteau avioanele.\n– Cum dracu să tragi cu mitraliera din avion! se miră cineva.\nDar nimeni nu-i explică. Țugurlan se uita la toți cu o privire înceată și\ndușmănoasă. El rupse tăcerea cu un glas răgușii;\n– Uite-așa ar trebui p-aici pe la noi, amenință el, și chipul lui întunecat,\nras proaspăt, se făcu vânăt.\nAlături de el, Din Vasilescu tresări din nou și se strânse parcă să-i facă și\nmai mult loc. Lui Țugurlan nu-i răspunse nimeni. Abia într-un târziu\nMoromete spuse împăciuitor:\n– Lasă, măi Țugurlane, să trăiască lumea în pace! N-ajunge cât moare\npe-acolo?!\nDumitru lui Nae dădu iar semnalul, mirându-se cu gura mare:\n– Ce dracu o fi acolo în Spania; ce caută Neamțul acolo?!\n– Ce să caute?! răspunse Cocoșilă. Vrea s-o ia pe coajă!",
  "– Nu-i vine neam să stea, spuse din nou Dumitru lui Nae. A uitat ce-a\npățit la Mărășești.\n– Tu spui asta, Dumitre, ca și când toți nemții ar ști ce le-am făcut noi la\nMărășești! observă Moromete.\n– Păi să știe, fir-ar ai dracului!\n– Ești prost! reflectă Cocoșilă îngăduitor. Neamțul e ca alde Ilie al lui\nUdubeașcă, explică el. Îl punea jos alde Voicu Câinaru și-l bătea de îl\nsnopea. Pe urmă se pomenea iar cu el. „Bine, mă, Ilie, îi spunea atunci al lui\nCâinaru, nu te bătui eu pe tine alaltăieri?“ „Ce-are a face!“ zicea al lui\nUdubeașcă.\n– Și îl bătea iar?\n– Da!\n– E și ăsta un punct de vedere! observă Moromete, apucând din nou\nziarul.\nÎn acest timp Din Vasilescu se ridicase de pe butuc și se așezase pe vine\nceva mai încolo, la marginea șanțului. Ploaia umpluse șanțurile și unul din\ncopiii lui Iocan umbla cu picioarele prin apă.\n– Bă, peșoacă, ia vin încoace, chemă Din Vasilescu în șoaptă și, când\ncopilul se apropie, Din Vasilescu îi arătă ceva sub podișcă. Bagă tu mâna\nacolo, îi spuse, și dă-mi niște pământ de-ăla galben…\nXX\nSoarele se ridicase sus și, cu toate că trecuse destul timp, adunarea din\npoiana fierăriei părea mai pașnică decât oricând. Victor Bălosu trecu pe\nacolo și dădu bună dimineața; dar după ce se îndepărtă, Dumitru lui Nae se\nadresă lui Moromete în șoaptă:\n– Cum e cu facultățile alea, Moromete?\nNumai că șoapta lui fu auzită de la o sută de metri și Victor se opri pe\nloc și se uită îndărăt.\n– Bă, nea Dumitre! strigă el. Dacă eu te-aș înjura acum de muierea\ndumitale ai zice că-s om al dracului, nu-i așa?\n– Ce, bă, ești nebun?! se miră Dumitru lui Nae foarte vesel însă. Vezi-ți,\ntaică, de treabă.\n– Faci dumneatale pe șmecherul, dar eu îți spun că dacă m-apuc și eu să\nfac pe șmecherul nu știu la care din doi o să-i pară rău.\n– Depinde de facultăți! răspunse Dumitru lui Nae fără părtinire.",
  "Cei adunați nu prea înțelegeau ce era cu aceste facultăți, dar știau că\nomul cu statura ca un plop, cu glasul acela al lui mare și care era cumsecade\ntocmai pentru că era așa de puternic, Dumitru lui Nae deci, avea și el ură pe\ncineva și anume pe Bălosu și pe fi-său Victor. Nu se știe cum – Dumitru lui\nNae nu vroia să spună – Tudor Bălosu pusese mâna pe-o jumătate de pogon\nde vie de la Dumitru lui Nae.\nMoromete răsfoia ziarul nepăsător, ca și când n-ar fi avut nici în clin\nnici în mânecă.\n– Uite, am martori toți oamenii care te-au auzit! strigă Victor Bălosu de\nla distanță. Când te-oi da în judecată, să nu zici că am pus martori falși.\nȘi plecă, în timp ce Dumitru lui Nae îl urmărea cu râsul său care umplea\nulițele fără nici un efort. Râdea și povestea celorlalți ceea ce îi spusese\nMoromete de dimineață.\n– Se leagă de mine, al dracului. Eu credeam că o să-i zică ceva lui\nMoromete! se miră el.\n– Lasă-l, mă, Dumitre, zise Moromete blajin. E și el legionar, ce-ai cu\nel?\n– …pe mă-sa cu legiunea lui, înjură Dumitru lui Nae cu veselie furioasă,\nîmi pare rău că nu m-am sculat să-i dau o labă după ceafă.\n– Ești prost! îl avertiză Cocoșilă, cu un glas care dădea de înțeles că n-ar\nfi fost bine dacă ar fi făcut așa.\n– De ce, nea Gheorghe? Mă dă în judecată? Vând trei oi și plătesc\namendă, dar știu că-l bat… În facultăți pe mă-sa!\nCocoșilă nu adeveri că ef a vorba de judecată, dar nici nu spuse la ce se\ngândea.\n– Ce vreai să spui, Cocoșilă? întrebă Iocan cu caielele în gură. Crezi că\naici e Spania? Să fiu eu primar și să prind vreunul cu cămașa verde… Îl leg\ncolea de stâlp și-i bat caielele în spinare cu cămașă cu tot! amenință el.\n– Dacă nu te împușcă el cu pistolul! zise Cocoșilă. Ai uitat cum l-au\nîmpușcat acum trei ani pe Duca!\n– Fiindcă a fost prost, bolborosi Iocan lovind îndârjit în copita calului.\nCum să nu-mi aduc aminte… Au venit pe la spate trei inși la Sinaia și unul\ni-a pus mâna pe umăr: „Domnule prim-ministru!“ i-a zis și când ăla s-a\nîntors au tras în el. De ce mai plătești atunci jandarmi și poliție dacă nu e în\nstare să apere un prim-ministru?\n– Cică se juraseră să-l omoare chiar dacă mureau și ei, spuse cineva. Așa\ncică fac, se jură la miezul nopții…",
  "– Eu i-ai beli de piele la miezul zilei! Să vezi pe urmă cum le-ar trece\npofta! declară fierarul mânios.\n– Care va să zică… anunță Moromete că e gata să citească și se făcu din\nnou, liniște. Care va să zică…\nMari dezbateri în parlament în chestiunea prelungirii stării de asediu și\na cenzurii presei.\nLa orele 16,30 au continuat discuțiile în parlament referitor la proiectul\nde lege pentru prelungirea stării de asediu și cenzurii.\nDiscursul domnului V. Madgearu:\nDomnule președinte, domnilor deputați, am onoarea să fac următoarea\ndeclarație: pentru a treia oară guvernul liberal român, menținând starea de\nasediu trei ani și cerând cenzurii, invocând spre justificare faptul că\nîmprejurările care au instituit-o persită… Nu se cunoaște nici un exemplu\nîn istoria contemporană în care în vreun stat cu structură constituțională\nparlamentară, un guvern să fi folosit câțiva ani succesiv starea de asediu,\ndeși în ultimii ani s-au produs în diferite state tentative de lovituri de stat,\nrebeliuni, sau grave convulsiuni sociale. Guvernul partidului liberal cere\nparlamentului prelungirea stării de asediu și prelungirea și pe al patrulea\nan face o deplorabilă excepție…\n– Haiti! se sperie Moromete. Cine e ăsta, mă Cocoșilă?\n– E deștept! răspunse Cocoșilă. Ăsta n-a tocit băncile școlii degeaba.\n– Nu pricep eu cum dracu devine chestia asta cu starea de asediu! nu se\nsfii Dumitru lui Nae să declare.\n– Fiindcă ești prost! îl lămuri Cocoșilă.\n– Dă-o dracului, Cocoșilă! protestă Dumitru lui Nae cu tot corpul,\nretrăgându-și picioarele lui lungi. Zice că e de patru ani stare de asediu!\nUnde dracu e, că n-o văd!\nDumitru lui Nae, prin faptul că nu înțelegea atâta lucru, însemna că\nridică o problemă lipsită de interes și Moromete vru să citească mai departe,\ndar Iocan socoti că nu e cazul să rămână cineva nelămurit:\n– Ce e, Dumitre?! se miră el. Ai uitat cum se dădea alarma în cazarmă?\nCam asta e starea de asediu: iese armata sau poliția și trage!\n– În cine dracu trage?!\n– Bă, Dumitre! amenință Moromete supărat, jignit chiar. Cum în cine\ntrage? Se ridică cineva contra statului și zice: nu vreau! Spre o pildă în iarna\nlui ‘33 toți muncitorii de la Grivița au zis: „Nu vrem să mai muncim!“\n„Treaba voastră, a zis statul, ieșiți afară din ateliere să băgăm alții“. „Păi",
  "nici asta nu vrem!“ „A, nici asta nu vreți?“ Și a scos armata și a tras în ei.\nN-a murit acolo bietul Niculaie Țugurlan? Sau ai uitat? N-a murit acolo\nalde frate-tău, Stane? se adresă Moromete lui Țugurlan, dar acesta nu\nrăspunse, și Moromete apucă ziarul supărat și căută șirul…\nÎn mod firesc, ne întrebăm: care e rezultatul acestei guvernări – una\ndintre cele mai lungi după război – dacă dezechilibrul social și național\ncare a determinat instituirea stării de asediu a rămas același?… Se pune\nîntrebarea nu cumva cauzele dezechilibrului trebuiesc căutate în înseși\nsferele superioare ale moravurilor politice? Și dacă este așa, ce este\nvinovată țara să plătească consecințele unor manevre și complicități ale\nguvernului cu forțele anarhice?… Guvernul a practicat arma diversiunii…\na încurajat în fapt extremismul terorist. S-au săvârșit crime cu siguranța\nimpunității.\nMoromete se opri să răsufle.\n– Dați-i apă! zise Cocoșilă.\n– Stai, domnule, că aici nu e de glumă! protestă Moromete zgomotos, ca\nși când el însuși ar fi fost întrerupt pe băncile parlamentului. Va să zică… S-\nau săvârșit crime cu siguranță! reluă el eliminând ultimul cuvânt care i se\npărea de prisos. Articolele de… Articolele de înfierare!… Uite, Iocane,\nvorbește și de tine! observă Moromete în treacăt:\nArticolele de înfierare, menite să arate revolta opiniei publice într-o\nțară neobișnuită cu asemenea acte de terorism, au fost suprimate; în\nschimb s-au tolerat…\n– Ce este ăsta? întrerupse Iocan.\n– Țărănist! răspunse repede Moromete și continuă:\nÎn schimb s-au tolerat articolele de slăvire (aici Moromete pronunță\ncuvântul slăvire în înțelesul lui bisericesc) articolele de slăvire a crimei…\nSe opri copleșit de uimire și-și dădu pălăria pe ceafă.\n– Mă, voi auziți ce spune ăsta aici?! întrebă el și începu să-i înjure pe\ntoți, fapt care îl cam zăpăci pe Ion al lui Miai.\n– De ce ne înjură Moromete?! se miră el.\n– Nu pe noi, pe ăia din parlament, îi explică Din Vasilescu.\nDin Vasilescu ținea în mână un bulgăre mare de pământ galben și moale\npe care îl frământa parcă în joacă. Nu se mira nimeni de el, îl cunoșteau că\navea obiceiul să stea uneori și să facă din pământ fel de fel de figuri pe care\nle da apoi copiilor…",
  "În procesele cu caracter de asasinate politice se omitea cercetarea\nautorilor morali, ceea ce constituia o prima de încurajare pentru noi\natentate. În aceste condițiuni, cererea de prelungire a măsurilor\nexcepționale, venită din partea unui guvern care le-a avut aproape patru\nani, constituie o sfidare și o farsă, o tristă farsă ce poate avea incalculabile\nconsecințe pentru țară… Încredințat că sunt în asentimentul întregii opinii\npublice, cer plecarea de îndată a guvernului…\n– He! Cade guvernul! exclamă Ion al lui Miai, fericit că înțelesese în\nsfârșit și el ceva din ceea ce se citise.\nNimeni nu avu nimic de spus și Moromete așteptă câteva clipe înainte\nde a continua. Începeau dezbaterile.\n– Ei, ia să vedem ce răspunde guvernul la chestia asta! zise Iocan\nnerăbdător.\n– Din discursul domnului Madgearu s-ar putea înțelege că România stă\npe un vulcan și că aceasta ar fi opera partidului liberal, răspunse\nMoromete citind replica ministrului de justiție. N-aș vrea să fiu silit să\nîmprospătez memoria opoziției cu referiri la evenimentele din februarie ‘33.\nS-ar putea vedea atunci că partidul național-țărănesc își face aici propriul\nlui rechizitoriu (întreruperi și zgomot pe băncile opoziției; strigăte\nfurioase).\n– Ia uite, domnule, ia uite, domnule, murmură Moromete uluit.\n– Ei, sunt dați dracului, exclamă și Dumitru lui Nae cu admirație.\nFurtuna de strigăte și protestări continuă apoi cu aceeași violență.\nMoromete citea cu pauze mari încercând să înțeleagă. Grupările\nparlamentare din opoziție protestau împotriva cenzurii, dar o pretindeau\npentru adversari. Era învinuit guvernul că a instituit starea de asediu, dar în\nacelași timp era acuzat cu violență că s-a îngăduit unui ziarist comunist din\nParis să asiste la procesul unor comuniști.\nRăspunzând, reprezentanții Ministerului de Justiție își permiteau\ncontraatacuri nimicitoare. „Ce-ați fi vrut dumneavoastră să facă guvernul în\ncazul ziaristului comunist? întreba subsecretarul de stat. Răspundeți cu toată\nloialitatea“. „Îi puneam în vedere ca în cinci sau zece ore să părăsească\nțara.“ „Așa s-a și făcut! răspundea subsecretarul triumfător. Am impresia\nacum că predilecția dumneavoastră pentru ipoteze de această natură v-a pus\nîn trista situațiune a cuiva căruia i-a dispărut scaunul de sub dânsul.“\nGrupările antisemite și profasciste protestau împotriva interzicerii de\ncătre guvern a uniformelor și amenințau că vor veni aci în parlament în",
  "cămăși albastre și verzi. Ministrul, care știa tot așa de bine ca și\nparlamentarii că de fapt nu uniformele ar trebui interzise, ci grupările înseși,\namenința direct că majoritatea guvernamentală va vota legea și cei care vor\ncălca-o „vor popula închisorile“.\nGrupările „creștine“ înțeleseră sensul ascuns al amenințării și dădură\nînapoi, declarând că „noi, care ne iubim în egală măsură țara…“\n– Oprește că s-a fleșcăit! întrerupse Cocoșilă. Vezi mă, prostule, adăugă\napoi triumfător. Credeai că altă treabă n-au ei în parlament decât să discute\ncă ai tu fonciire multă de plătit!\n– Păi nu se putea, fiindcă era chestiunea asta la ordinea zilei, răspunse\nMoromete. Și pe urmă n-ai văzut că nici Iorga nu era acolo?\n– În orice caz văz că guvernul a ieșit bine din afacerea asta! constată\nIocan cam zăpăcit.\n– Păi și opoziția a ieșit bine când a vorbit Madgearu la început, observă\nși Cocoșilă.\n– E bine! zise Dumitru lui Nae cu gura mare și-și întinse picioarele lui\nlungi cât putu mai încolo. Cade guvernul! Vin țărăniștii iar la putere, vine\nalde Crâșmac!\n– Mă, Dumitre, bine că ți-aduseși aminte! zise Iocan fără să pomenească\nde candidatura sa viitoare. Nu mai putea alde Crâșmac să mai meargă pe\njos. Venea de la primărie cu bicicleta. Când ajungea la pod o striga pe fi-sa\nde departe: Ginaa! Ginicaaaa…\n– Ha, ha, ha! râse Dumitru lui Nae auzind glasul scălămbăiat al\nfierarului, din care înțelese că acesta îl disprețuia de mult pe adversarul său\nțărănist. Mă, Iocane, dacă vreai să nu iasă Crâșmac iar, dă-te cu țărăniștii!\nSă știi că te votez! declară el.\n– Nu se poate, domnule, protestez! sări Moromete în apărarea\nprietenului său politic. Protestez! strigă el cu glasul cu care citise\ndezbaterile, dar mult mai tare.\nSe descotorosi de ziar cu mișcări mânioase, se ridică în picioare și,\nretezând cu mâna peste capetele celorlalți, protestă încă o dată împotriva\nvenirii țărăniștilor. Cocoșilă îl combătu din principiu, spunând să nu mai\nfacă atâta gălăgie: țărăniștii au votat legea conversiunii. Moromete răspunse\ncă minte, liberalii au votat-o. Se amestecă și Dumitru lui Nae, săriră\naproape toți și din învălmășeala de glasuri care se iscă nu se mai înțelese\ncâteva clipe aproape nimic.",
  "În aceste clipe însă se înghesui pe neașteptate un glas neprietenos și\nstrăin, care spuse ceva neplăcut la adresa tuturor și în urma căruia se așternu\no tăcere lungă. Nimeni nu înțelese ce s-a spus, dar își dădură seama că a\nvorbit iar Țugurlan.\nXXI\nAcesta stătea ca și mai înainte între Din Vasilescu și Marmoroșblanc și\nse uita la ceilalți cu ciudata lui pornire dușmănoasă, de neînțeles aici în\npoiana lui Iocan și mai ales azi când ei erau atât de bucuroși de ploaia\ncăzută peste noapte. Încât se supărară când cineva, șoptind vecinului, făcu\nsă afle toți ceea ce spusese Țugurlan. Aici nu era ca la cârciumă și Țugurlan\nvorbise urât, întocmai ca acolo.\nPoate că Țugurlan avea alte păreri politice. După cum s-a văzut,\nguvernul liberal Tătărăscu putea să cadă înainte de sfârșitul anului. Aici în\nsat sunt doi fruntași politici, Aristide și Crâșmac, dar chestiunea era că\namândoi au condus satul timp de opt ani și n-au făcut altceva decât să se\nîmbogățească. Dacă la alegeri Iocan ar ieși primar și ar forma un consiliu\ncomunal din care să facă parte Moromete, Cocoșilă și Dumitru lui Nae, ar\navea Țugurlan ceva împotriva unui asemenea primar și unor asemenea\nconsilieri? S-ar putea să aibă, dar tocmai asta e lupta politică, să-ți combați\ncinstit adversarii. De ce să înjuri?!… Eeee!… Păi, asta nu mai e luptă\npolitică! Asta înseamnă să nu știi să te porți…\n– He, he, he! râse Dumitru lui Nae, leneș. Ce dracu, mă, Țugurlane, de\nînjuri p-acilea? Lasă că n-o să ne procopsim noi mai mult ca tine! Fă și tu\npolitică, du-te dracului! încheie el cam flegmatic și cam supărat în același\ntimp.\n– Ce e, Țugurlane, ai ceva cu mine? întrebă și Moromete tot așa, cam\nnepăsător și cam supărat.\n– Dar ce-a zis, mă, Dine? întrebă Ion al lui Miai curios, aplecându-se\nspre Din Vasilescu.\n– Păi tu nu fuseși aici? surâse acesta, părăsind pentru o clipă lutul\ngalben din mână. Tu ești nițel cam surd, Ioane! se minună el.\n– Hai, mă, că nu sunt surd… se rugă Ion al lui Miai.\n– Întâi a zis ceva când strigau ăștia, dar nu l-a auzit nimeni, l-am auzit\nnumai eu, explică Din Vasilescu în șoaptă. Pe urmă, dacă a văzut el că nu-l\naude nimeni, a strigat că face ceva pe politica lor…",
  "Ion al lui Miai rămase cam dezamăgit; tot nu înțelese de ce s-au supărat\nceilalți. Cocoșilă înjura uneori de zece ori mai urât și nu se supăra nimeni.\nDin Vasilescu se ridică cu lutul în mână și se așeză mai aproape de\nMoromete, spre tristețea lui Ion al lui Miai care îl urmări cu o privire\npărăsită.\n– Ce să am cu dumneata! răspunse Țugurlan neprietenos, aruncându-i\nlui Moromete o privire întunecată.\nAcum că vorbea, Țugurlan părea îndârjit mai mult pe el însuși decât pe\nceilalți.\n– Păi, văz că ai! spuse Moromete cu un glas care lupta între supărare și\nomenie.\n– Păi, asta e politică ce faceți voi?! zise Țugurlan.\n– Ei, așa se vorbește! spuse Moromete mulțumit. Suntem aicea un\nnumăr de oameni care, nu așa, avem pretenția că e ceva de capul nostru,\nși…\n– Nu e nimic de capul vostru! întrerupse Țugurlan cu brutalitate.\nMoromete vru să răspundă, dar Țugurlan se pare că nu era nici învățat și\nnici poftă n-avea să discute în felul celor adunați aici.\n– Nu e nimic de capul vostru! strigă el cu pornire. Dumneata,\nMoromete, ai fost consilier comunal, și ce-ai făcut? L-ai ajutat pe Aristide\nsă se îmbogățească. Nu umblai dumneata cu căruțele prin sat să strângeți\npentru monument și dracu mai știe ce? Mai bine v-ați… în ea de politică și\nvoi și eu!\nÎnțeleseră acum toți că venise de la început în starea aceasta, că îi\nasculta nu pentru a și-o schimba, ci dimpotrivă, iar în înfățișarea și în glasul\nsău avea ceva care dădea de înțeles că acum n-are chef să fie întrerupt.\n– Du-te ca mine la moșie și ia pământ în parte de la Marica și atunci ai\nsă vezi! izbucni el și se opri și scuipă într-o parte cu dispreț.\nCu toate că nu reîncepu îndată, nimeni nu-l întrerupse. Ion al lui Miai\navea pe chip o veselie prostească, pe care n-o înțelegea nimeni.\n– Îmi spuse ăsta, reîncepu Țugurlan, arătându-l cu capul pe Ion al lui\nMiai: „Hai, mă, Țugurlane, pe la fierărie, să discutăm politică“. Muncește în\nparte, și îi arde să asculte palavrele lui Moromete.\n– Dar ce să facă, Țugurlane? Să ia model de la tine? întrebă Moromete\ncu blândețe.\nȚugurlan nu-i răspunse, îl preveni însă cu o privire neagră că a doua\noară nu-l va mai cruța și continuă:",
  "– Și când vrea să spună și el ceva, Cocoșilă: „Ești prost!“ De ce e prost?\nCă n-are lot ca dumneata? N-a fost și el în război ca dumneata? Atunci de\nce el să muncească în parte la moșie și dumneata cu opt pogoane să-l faci\nprost? Din cauza dumitale n-a primit lot, că v-ați repezit ca orbii și când v-\nați văzut voi cu pământ, dă-i în… măsii pe-ăia care n-au luat! Și acum faceți\npolitică! Țărăniștii, liberalii, parlament!… Deștepți ca oaia capie!\nMoromete zice de frati-meu că d-aia l-au împușcat la Grivița fiindcă n-a\nvrut să mai muncească. Așa crezi dumneata, că d-aia l-au împușcat? întrebă\nȚugurlan, vânăt la față. „Nu vrem să mai muncim!“ Taci că știi dumneata că\nașa au zis! Citești ziarele și nici ce e aia o grevă nu te taie capul. Dumitru\nlui Nae barimi spune că nu știe!\nȚugurlan scuipă iar. Apoi reluă cu o voce mai scăzută, dar bătându-și\njoc cumplit de discuția lor de mai înainte.\n– …Parlament! Madgearu… Ia uite, domnule! Ia uite, domnule!\nbolborosi el, rostogolind spre Moromete privirea lui neagră și încercând să\nimite exclamațiile admirative ale acestuia când citise dezbaterile. Scuipă\nîngrețoșat și furios și reluă: Și când încercă și Ion al lui Miai să spună ceva,\nnici nu se uită la el, parcă ei ar fi mai deștepți! Se înfurie și mai rău și\namenință: Nu sunt eu în locul lui Ion al lui Miai să mă facă cineva prost!\n– Mănânci c…t! îl provocă Cocoșilă flegmatic.\n– Ba te bag eu în… mă-tii! Tu-ți dumnezeul mă-tii! rosti Țugurlan cu un\nglas turbure și înfricoșător.\nÎn afară de Cocoșilă și Moromete, săriră toți numaidecât în picioare. Ce\nfăcea Țugurlan? Nu cumva era nebun?\n– Ia mâna de pe mine, Dumitre! strigă Țugurlan încercând să scape de\nnăvala imputărilor. De ce să vorbească așa cu mine? Am muncit în târla lui?\n– Fugi că ești prost, dă-te dracului! spuse Dumitru lui Nae așezându-se\nla locul lui.\n– Stați, lăsați-l că am înțeles ce vrea să spună! interveni Moromete după\nce ceilalți îl lăsaseră. Trei chestiuni rezultă din cele spuse de Țugurlan: că\nnumai cine are lot poate să facă politică, alta că din pricina lui Cocoșilă a\nrămas Ion al lui Miai fără pământ și a treia că nu suntem mai deștepți decât\nIon al lui Miai, nu e așa, mă, Țugurlane?\nNu se risipise însă încordarea și ura cu care rostise Țugurlan înjurăturile\nși ceilalți nu fură prea atenți la formulările lui Moromete. Cocoșilă fuma\ngânditor:",
  "– Ascultă, Țugurlane, spuse el scuipând subțire între picioare. Tu nu mă\ncunoști pe mine! Eram în război și m-a luat un plutonier de piept, de două\nori mai mare ca Dumitru lui Nae. Când i-am dat una a făcut a! și nu s-a mai\nmișcat! Dacă mă scol acum la tine, aci rămâi, în șanț! Auzi, mă?\nCocoșilă întoarse capul fulgerător și privirea sa se întâlni cu a lui\nȚugurlan. Dumitru lui Nae sări, dar Cocoșilă pesemne obținuse ceea ce\ntrebuia, fiindcă întoarse capul în altă parte și scuipă nepăsător printre dinți.\n– Ei… Paștele mă-tii! spuse el și începu să-l înjure pe Țugurlan\nîndelung și minuțios, așa cum avea obiceiul, prostindu-l și dăscălindu-l că\nvine între oameni și nu știe să se poarte. Du-te la cârciumă și ia-te la bătaie\ncu cine vrei, nu veni aici să te cerți cu mine. Ți-am furat eu lotul tău,\nprostule? Intră și tu în moșie și taie-ți un lot, dacă atunci când am luat noi n-\nai fost în stare!\n– De ce vorbești așa, Cocoșilă? Are dreptate Țugurlan! spuse Ion al lui\nMiai, dezghețat.\nTotuși, nici de astă dată nu fu luat în seamă de cineva, nici măcar de\nȚugurlan. Țugurlan ascultase înjurăturile și amenințările lui Cocoșilă cu o\nînfățișare ciudată, ca și când s-ar fi trezit din beție. Se uita la oameni puțin\nmirat, parcă abia atunci i-ar fi descoperit. Când Cocoșilă termină, Țugurlan\nîși plecă fruntea. După câteva clipe de tăcere și-o ridică și se uită pieziș la\nDumitru lui Nae.\n– Dă-mi și mie o țigare, Dumitre, spuse el mohorât și parcă întristat,\nîncepu să fumeze în tăcere.\n– Ține, mă, calul bine! se răsti Iocan furios la cel căruia îi potcovea\ncalul. Dacă știi că dă din picioare de ce nu-l ții bine? Sau vrei să-ți dau eu\nuna în cap cu cleștele ăsta?\nȚugurlan stricase adunarea și nu mai putea sta acolo, dar el stătea mai\ndeparte ca și când nu și-ar fi dat seama de acest lucru. Fuma posomorât, cu\ncoatele pe genunchi, uitându-se în pământ. Ceilalți așteptară câteva clipe în\ntăcere, apoi Dumitru lui Nae îl întrebă ceva pe Marmoroșblanc. Acesta\nrăspunse și se făcu iar tăcere. Atunci Țugurlan se ridică, intră în fierărie,\nunde întârzie câtva timp după care ieși și plecă întocmai cum plecase mai\nînainte Boțoghină, fără să se uite la cineva și fără să dea bună ziua.\nVăzându-l că se îndepărtează, Ion al lui Miai îl strigă și se ridică și el de\npe butuc. Dar fără grabă, păstrând ceva din veselia lui nevinovată și\nîndreptându-și alene cămașa la spate. El dădu bună ziua cuviincios și",
  "îndepărtându-se făcu puțin pe boșorogul sau pe ostenitul și îl strigă de\ncâteva ori pe Țugurlan să stea mai încet că vine și el.\n– Bietul Țugurlan! reflectă Moromete după ce Țugurlan și Ion al lui\nMiai se îndepărtară. Rău mai ești, mă Cocoșilă!… Dar auzi ce idee la el,\ncontinuă Moromete să reflecteze după câtva timp de tăcere. Că din pricina\nnoastră ar fi rămas el fără lot! A? Tu ce zici, Cocoșilă?\n– Dă-l în mă-sa că e nebun! spuse Cocoșilă supărat. Mă face să-l\nînjur!…\nÎl cunoșteau toți pe Țugurlan și le părea rău că era așa. Mai tăcură câtva\ntimp gândindu-se la cele întâmplate, apoi vrură să schimbe vorba, dar se\npare că prezența lui Țugurlan stăruia mereu între ei și nu izbutiră să se mai\nsimtă în largul lor. Din pricina asta se înverșunară împotriva lui Țugurlan și\nIocan îl înjură, spunând că Țugurlan ar vrea ca toată lumea să fie ca el.\nUnde n-are el lot, ar vrea ca nici alții să n-aibă.\n– Nu e aia! spuse Moromete cu un glas care, deși nu-l apăra pe\nȚugurlan, căuta totuși să-l înțeleagă. Tu ți-aduci aminte, Cocoșilă, cum a\nfost cu ăștia care au rămas fără loturi?\n– A spus că vine la toamnă să împartă și restul moșiei Marica! Toamnă\ns-a făcut! zise Marmoroșblanc care până acum tăcuse tot timpul.\n– A! Marmoroșblanc, așa e! zise Moromete.\n– A rămas că la anu, pe urmă la anu ălalt!…\n– Tu ce dracu tot faci cu huma aia, Dine?! schimbă Dumitru lui Nae\ndiscuția, uitându-se mirat la Din Vasilescu.\nAcesta tocmai ieșea din fierărie cu bucata aceea de lut galben în mână\npe care o arsese și o înnegrise la foale. Lui Dumitru lui Nae i se păru\nciudată forma pe care o avea acum huma.\n– Ia să văd și eu, Dine! ceru el și întinse mâna, iar Din Vasilescu se\nsupuse ca un copil care e bucuros că jucăria lui stârnește, fie chiar și pentru\ncâteva clipe, interesul oamenilor mari.\nSe apropie și Marmoroșblanc. Într-adevăr, pentru câteva clipe uitară toți\nde ei. Dumitru lui Nae privea tăcut bucata de lut iar ceilalți stăteau\nîmprăștiați la locurile lor.\n– Ce e asta, Dine? întrebă Dumitru lui Nae intrigat, cu un glas care de\nfapt nu se adresa lui Din Vasilescu, ci se întreba pe el însuși, încercând să\nînțeleagă.\nAuzindu-l întrebând astfel, vreo câțiva se ridicară și se apropiară și ei.\n– Moromete! strigă deodată cineva.",
  "– Moromete?! se miră altul, surprins.\n– Da, Moromete, descoperi în sfârșit Dumitru lui Nae cu glasul său\nmare, de astă dată uimit și copleșit de încântare. Moromete este.\nZicând aceasta, dădu din mână huma arsă și înnegrită s-o vadă și alții.\nCocoșilă o luă ca un cunoscător, în timp ce cei mai mulți, neîndrăznind\nparcă să se atingă de ea, se uitau nedumeriți la forma aceea ciudată,\nneobișnuită, care semăna a om. Era capul unui om care se uita parcă în jos.\nFața îi era puțin trasă. Nasul se prelungea din fruntea boltită în jos spre\nbărbie, drept și scurt, cu ceva din liniștea gânditoare a frunții. Era el,\nMoromete, așa de… așa de serios, și de… Da, el era, dar parcă era… Era\nașa cum îl cunoșteau ei, dar parcă era singur, fără familie, fără Iocan și\nCocoșilă, fără Dumitru lui Nae și… fără parlament.\n– Mă, Dine, zise Cocoșilă uitându-se în treacăt la Din Vasilescu, care\npărea să n-aibă nici o legătură cu toate astea. I-ai făcut fruntea prea mare,\nobiectă el.\n– Dă-mi-l mie, Dine, să-l pun colea pe poliță, zise Iocan și îl luă din\nmana lui Cocoșilă și îl puse deasupra ușii fierăriei.\nMoromete aruncă și el o privire spre poliță, dar își lăsă iar fruntea în\npământ, ca și când n-ar fi văzut nimic.\n– De fapt el n-are dreptate, fiindcă noi am zis atunci: „Domnule, absolut\ntoată lumea trebuie să ia pământ!“ Ți-aduci aminte, Cocoșilă?\n– Cine, Țugurlan? întrebă Dumitru lui Nae.\n– Țugurlan, Ion al lui Miai, toți ăștia!\n– Tată, hai acasă! Hai odată acasă! strigă cineva pe neașteptate, un glas\nmânios al unei fete care nu vrusese să se apropie de oameni și striga de\ndeparte.\n– Ce e, fetițo? sări Moromete iritat, ridicându-se în picioare.\nEra Ilinca.\n– Stai aici de dimineață și… Hai repede acasă! porunci fata fără să-și\nmoaie glasul, semn că acasă se întâmplase sau se întâmpla ceva rău de care\nnumai tatăl ei era vinovat.\nMoromete înțelese și, fără să mai întrebe ceva, părăsi grăbit adunarea.\nDupă plecarea lui, ceilalți nu mai statură nici ei mult.\nXXII",
  "După felul cum vorbise s-ar fi putut crede că Țugurlan se gândea tot\ntimpul la pământ, la moșia Marica, și că nu avea lot din pricina celor care\naveau: într-adevăr pentru Țugurlan era limpede de mult că oamenii erau\naceia care erau vinovați că acum cincisprezece ani nu s-a împărțit și restul\nmoșiei boierului… Multă vreme el urâse cu stăruință, și mai ura și acum, tot\nsatul, pe toți oamenii: pe cei care aveau loturi pentru că aveau, iar pe cei\ncare n-aveau pentru că nu făceau nimic ca să aibă. Toți care n-aveau,\naproape un sfert din sat, ar fi trebuit atunci, când nu se răciseră lucrurile, să\nintre pe moșie și s-o împartă cu de la sine putere, fără ingineri și fără\nautorități, nu să stea și să aștepte ca neghiobii. Țugurlan îi ura pentru\nîncrederea lor prostească în guvernul de atunci, care nu încetase să facă\npromisiuni.\nAstăzi venise la fierărie din pricina lui Ion al lui Miai, vecinul său, care\nse bucura ca un netot că ia și el parte la dezbaterile politice. Țugurlan ținea\nla vecinul său; Ion al lui Miai avea un cal și Țugurlan unul, îi înhămau la\nplug și arau amândoi pământul luat în parte de la moșie. Venise la fierărie\ncu gândul să-i arate lui Ion al lui Miai că dacă lui Moromete și celorlalți le\nconvine să facă politică cu guvernul fiindcă guvernele le-au dat pământ, lui\nIon al lui Miai nu numai că nu trebuie să-i convină, dar nici să n-aibă de-a\nface cu ei, nici bună-ziua să nu le dea, ba chiar să-i înjure…\nDe la fierărie, Țugurlan se duse acasă. Intră în tindă și dând ochii cu\nmuierea se răsti la ea:\n– Tu ce faci aici? De ce nu e gata mâncarea?\nNici nu trebuia să fie gata, era încă devreme. Muierea se uită la el și\ndupă ce îl văzu se sculă de pe vatră și intră liniștită în casă. Se întoarse însă\ncurând și răspunse cu un glas nespus de blând:\n– E gata acuma! Să dea oala asta în foc și e gata.\n– Băiatul ăla unde e?\n– Păi e la școală…\n– Acuma, duminica?!\n– Nu știu, cică au scenă! se miră femeia, dar cu un glas care îl apăra\ntotuși pe băiat. Era vorba de piesa de teatru pe care școala o dădea la\nsfârșitul anului și căreia copiii îi spuneau „scenă“.\n– Ce scenă? mai întrebă Țugurlan, dar nu mai așteptă răspunsul, ieși din\ntindă și se dădu jos de pe prispă, mohorât mereu.\nStrăbătu curtea și intră în grajd.",
  "Avea un grajd mare, de altfel ca și casa și curtea. Văzută din drum\ngospodăria lui Țugurlan părea să fie a unui om cu stare. Avea un fânar cu\npatru rânduri, frumos făcut, înalt, cu acoperiș de șiță, care de departe parcă\nera un acaret. Casa, de asemenea, învelită cu șiță, părea arătoasă, cu două\nodăi, cu ferestre mari, cu tindă între odăi, cu prispă și parmalâc. Lângă\ngardul curții, în colțul pe care îl făcea cu drumul, se afla o fântână cu\nghizdurile de ciment, cu două găleți cu lanț pe scripete, cu un jgheab mare\nde tot de ciment, întins lângă șanț.\nBineînțeles că fântâna nu era a lui Țugurlan. Cât despre fânar și casă,\nerau vechi, aveau treizeci de ani, fuseseră făcute de taică-său cu lemne\nfurate din pădure în timpul răscoalei.\nȚugurlan mai avea o soră care semăna cu el mai rău decât dacă ar fi fost\ngemeni. Era măritată cu unul tocmai în celălalt capăt al satului, îl chema\nGrigore Armeanca, tot fără pământ și el, acum ajutor de mecanic la moara și\npresa de ulei a lui Aristide. Țugurlan se înțelesese cu soră-sa să nu împartă\ncasa, ci numa’ vreodată, dacă Doamne ferește el se va îmbogăți, să-i dea\nceva pentru dreptul ei. Era o femeie deosebită și multă lume știa că dacă lui\nȚugurlan, înrăit și dușmănos cum era, nu i se întâmplase încă nici o\nnenorocire, era din pricina soră-sii, care fără să fie mai puțin îngăduitoare\ncu lumea – uneori era chiar mai cumplită decât fratele ei – se înțelegea\ntotuși mai bine cu oamenii decât el și avea grijă ca din când în când să-l țină\nde rău.\nȚugurlan se însurase de timpuriu și făcuse în timp de treisprezece ani\nșapte copii. Moromete gândea la fel ca toată lumea când spusese la fierărie\n„bietul Țugurlan“; totdeauna era vorba de copiii lui când se spunea astfel.\nCopiii lui Țugurlan nu treceau de un an, sau un an jumătate: cât îi înțărca, se\ngălbejeau și mureau. Aproape în fiecare an punea la stâlpul porții câte o\ncruce nouă, proaspătă, pe care scria cu plaivazul, pentru câteva zile, numele\nmicuțului băgat în pământ.\nDe la o vreme, Țugurlan și nevasta lui nu mai sufereau decât atât cât era\nproaspătă la poartă crucea celui dus la cimitir. După prima ploaie care\nînnegrea lemnul și ștergea numele scris cu creionul, uitau de el pentru\ntotdeauna.\nNumai doi copii trecuseră de vârsta care îi secerase pe ceilalți. Unul se\nfăcuse de opt ani, iar altul de cinci. Cel de cinci ani muri și el într-o\nprimăvară, după ce fusese chinuit un an de zile de friguri. Cel de opt ani se\nîndărătnici însă și crescu, în ciuda traiului rău, și se făcu mare. Avea acum",
  "treisprezece ani și arăta voinic și sănătos ca unul de șaisprezece ani. Era pe\nclasa a patra primară și învăța bine.\nDespre Țugurlan era cunoscută mai ales următoarea întâmplare…\nOdată, într-un Paști, Cotelicioaia, vecina lui din fundul grădinii, o strigase\npe nevastă-sa peste gard, să-i dea de pomană. Țugurlan ieșise el la gard, n-o\nlăsase pe nevastă. Dincolo de gard, muierea lui Cotelici aștepta cu o\nstrachină de lapte covăsit într-o mână, iar în cealaltă cu un colac mare,\nfrumos, învârfuit cu colivă plină cu ploiță și bomboane, colivă care mai\navea înfipt în vârful ei un ou roșu și o lumânare care mai era și aprinsă.\nȚugurlan s-a urcat pe stinghia gardului și s-a uitat la femeie. Cotelicioaia i-a\nspus: „Cristos a înviat!“ Țugurlan a răspuns blajin: „Adevărat a înviat!“\nMuierea a spus apoi evlavios, întinzându-i colacul cu lumânarea: „Să fie\npentru odihna copiilor voștri!“ La care Țugurlan a răspuns încet:\n„Bogdaproste“ și a luat colacul. Femeia i-a întins apoi strachina cu lapte și\nde unde până atunci vorbise evlavios, de astă dată ea îi spusese cu un glas\npe care Țugurlan îl cunoștea bine: „După ce mâncați, să dați strachina\nîndărăt“. La care Țugurlan i-a răspuns: „Nu, n-am să dau nici o strachină\nîndărăt“. Cotelicioaia s-a făcut roșie și s-a uitat în sus la el cu niște priviri\npe care iarăși Țugurlan le cunoștea bine. În clipa aceea, Țugurlan, cum\nstătea peste gard deasupra ei, i-a turnat laptele în cap, dându-i drumul cu\nstrachină cu tot. Laptele covăsit i s-a năclăit muierii prin păr, peste ochi, i s-\na prelins pe gât, murdărindu-i iia ei de zile mari. Cotelicioaia a țipat, iar\nȚugurlan s-a răsucit după aceea pe gard în așa fel încât să poată azvârli cu\nboboroaja spre tinda vecinuluil; a înjurat: „…’Vă muma voastră de porci.\nAcu doi ani când îmi muri copilul și mă rugai de voi, nici scândură pentru\nsicriu n-ați vrut să-mi dați! Acuma dați de bogdaproste lapte covăsit și\ncereți strachina îndărăt!…’Vă muma voastră!“…\nMuierea lui Țugurlan era o femeie blândă și avea în priviri și pe chip\nacea lumină ciudată pe care o dă numai durerea necontenită, lumina care\nseamănă cu bucuria și care de fapt nu e prea departe de ea.\nCând copilul veni de la școală și îl văzu ce vesel era, ea uită că omul ei\nfusese nedrept când se răstise la ea pentru mâncare, se duse în grajd după el\nși tot ea căută să-l îmbuneze:\n– Hai la masă, nu mai fi supărat…\n– Tată, am fost cu domnul învățător Teodorescu la gară să cumpărăm\nniște gumarabică… Să vezi că o să ne lipim niște mustăți, aa!… se prăpădea\nbăiatul de bucurie. Uite așa niște mustăți ne-a făcut domnul învățător",
  "Teodorescu! Eu sunt colonelul Pandelea… ho, ho! „Vasile, la mine fuga\nmarș!… Sub pat, fuga marș!“ Vasile e Troscot Ilie, să-l vezi cum se bagă\nsub bancă!\nȚugurlan mânca în tăcere, parcă nici nu-l auzea pe băiat. Mama vru să\nafle dacă tatăl e în aceeași stare de mai înainte: se supără de veselia prea\nzgomotoasă a băiatului; atunci Țugurlan își descreți fruntea și șopti:\n– Lasă băiatul în pace!\n– Auzi, tată? izbucni băiatul din nou. Și la gară am văzut cum a trecut\ntrenul. Mamă, am văzut în tren un om gras… Aoleo, ce gras era! În viața\nmea n-am văzut așa gras!\nȚugurlan se uită la fiul său și chipul i se mai lumină:\n– Mă, dar lungă viață ai mai avut tu, Marine!\n– Zău, tată, uite așa avea o gușă! Ca porcii! Și n-avea neam păr pe cap!\n– Ferească Dumnezeu! spuse mama. Nu e el sănătos, așa gras.\n– Păi dar! Fir-ar mama lui a dracului, spuse Țugurlan cu un glas înalt.\nDe bine ce îi e, suferă!\nȚugurlan spusese aceste cuvinte cu un glas al lui, cunoscut numai de\nnevastă-sa; ea pufni în râs, aducându-și parcă aminte de cine știe ce lucru\nvesel, spus de el cu acest glas.\n– Marine, reluă Țugurlan cu glasul aspru, frământând mămăliga în\nmâini, când te-i însura să bagi de seamă să-ți facă nevasta mămăliga ca\nasta! Să ții și tu minte, se răsti Țugurlan mai departe, ca asta e mămăligă\nbună, așa cum o face mă-ta.\nFemeia își lăsă pleoapele peste ochi și oftă, ca și când i-ar fi făcut rău\nlauda bărbatului.\n– Uitai să-ți spun, zise ea strângând străchinile din care mâncaseră\nciorbă de ștevie cu orez… Puse pe masă ouă fierte și continuă: Trecu de\ndimineață p-aici cumnatu Grigore; nu știu ce zicea că vrea să-ți spună. Dacă\nai vreme, zicea că să treci mâine pe la moară, sau să te duci după-prânz pe\nla ei pe acasă.\n– Nu mă duc eu tocmai în capul satului! răspunse Țugurlan.\nBăiatul se ridică de la masă, se închină și intră repede în odaia de unde\nîn curând i se auzi glasul. Învăța rolul.\n– Ce zicea că are cu mine? întrebă Țugurlan de astă dată supărat și\nbănuitor.\nEra bănuitor din pricină că de la o vreme băgase de seamă cum muierea\nîl trimitea la sora lui ori de câte ori i se părea ei că ar fi pornit contra cuiva.",
  "Multă vreme nu băgase de seamă; nu știuse că de fapt cumnatele erau\nînțelese între ele.\n– Nu mi-am dat seama ce era cu el, că n-a vrut să-mi spună; dar zicea să\ntreci pe la moară!\nAșadar nu era vorba de soră-sa. Țugurlan se miră:\n– Ce să aibă el cu mine?!\n– Ei du-te dacă ți-a spus! O fi având omul nevoie, degeaba n-a venit el!\n– Să mai vie o dată, dacă are nevoie! spuse Țugurlan potrivnic.\nAșa se învățase el să fie, chiar dacă acest fel de a fi nu-i folosea la\nnimic. Femeia tăcu. Ar fi fost zadarnic să-i amintească bărbatului că la\nurma-urmei era dator să se ducă fiind vorba de bărbatul sorei lui, care\nniciodată nu pomenise că ar avea drept asupra casei (și ar fi putut s-o facă;\nalții ajungeau până acolo cu neînțelegerea, încât umblau prin judecăți și nu\nse lăsau până nu împărțeau casa ca nebunii, scândură cu scândură, chiar\ndacă rudele de sânge se împotriveau; cumnatul Grigore – erau zece ani – nu\nsuflase un cuvânt).\nGândindu-se la toate acestea, muierea lui Țugurlan se hotărî să-și facă\nea vreme într-una din zilele următoare și să se ducă ea la cumnată-sa, să afle\ndespre ce o fi vorba.\nXXIII\nCând intră pe poarta curții, Moromete nu se uită să vadă ce s-a\nîntâmplat, pentru ce îl chemase fata de la fierărie. Știuse încă de aseară. Pe\nprispa casei stăteau doi oameni și îl așteptau.\nUnul dintre ei era îmbrăcat orășenește, cu niște haine negre, parcă ar fi\nfost în doliu. Era slab la față, ai fi zis că mânca numai miercurea și vinerea,\ncum spuneau femeile; în cap purta o pălărie albă de paie cu un cordon\nnegru; fața suptă făcea ca ochii lui să pară ieșiți din cap, dându-i un aer de\nfurie stăpânită. Deși nu era prea tânăr, era ras de tot, fără mustață. I se\nspunea Jupuitu din pricină că atunci când se bărbierea, fața lui părea\njupuită. Era un agent de urmărire cinstit, adică prost, cum îi spuneau\noamenii, înjurându-l în același timp. Îmbogățise, așa credeau ei, doi\nperceptori, iar el rămăsese tot sărac. Adevărul era că fusese la început sărac\nlipit și ceea ce avea acum încă nu se cunoștea. Era băiatul unei văduve,\nAlbuleasa, care nu-i lăsase nimic. După ce terminase patru clase primare,\nfiindcă scria frumos intrase la primărie ca ajutor de secretar, post în care",
  "slujise uneori fără leafă, spunându-i-se că în luna aceea n-a fost trecut în\nbuget. Pentru că după câțiva ani începuse să priceapă unele treburi de-ale\nprimăriei, la un moment dat perceptorul l-a ajutat să fie numit agent de\nurmărire. Se însurase înainte de această numire și însurătoarea nu-i adusese\nnimic. Acum însă avea vreo șase pogoane de pământ – ca omu! cum spunea\nMoromete – și-și făcuse o casă frumușică.\nMoromete trecu pe lângă prispă fără să se uite la cei doi care îl așteptau\nși se opri în dreptul tindei:\n– Catrino, ia, fa, secerile astea! strigă el supărat, aruncând secerile pe\nprispă într-un fel de parcă secerile ar fi fost afacerea care nu-i plăcea.\nNu luă nimeni secerile, Catrina era plecată la biserică, iar fetele parcă\nstăteau la pândă în casă.\nMoromete se întoarse apoi spre grădină cu spatele la agent și la\nînsoțitorul acestuia și strigă iarăși, ca și când cei doi de pe prispă nici n-ar fi\nexistat:\n– Paraschive, tu unde ești, mă? Nu vezi că furca aia stă acolo lângă gard\nde cinci săptămâni! Ia-o de acolo și bag-o în șopron! Ar putea să stea acolo\npân-o rugini, până te-ai înțepa în ea și tot n-ai s-o ridici!…\nParaschiv nu-i răspunse; nici nu se vedea unde este. Moromete mai\nrămase câteva clipe cu spatele întors spre cei doi de pe prispă, apoi deodată\nse răsuci pe călcâie și strigă:\n– N-am!\nAgentul se ridică și vru să spună ceva, dar Moromete strigă iarăși, de\nastă dată desfăcându-și brațele în lături:\n– N-am!\n– Asta mi-o cânți dumneata, nea Ilie, de când te știu eu, zise agentul\ntăios, fără să se mire. Pe mine perceptorul nu mă întreabă dacă dumneata ai\nsau n-ai. Anul ăsta s-a terminat cu „n-am“. Ia stai colea jos pe prispă și nu te\nmai uita așa urât la mine!\nMoromete se apropie de prispă tăcut. Acum se uita în altă parte,\nîntocmai ca și când n-ar fi auzit nimic din ceea ce i se spusese. Se rezemă\nliniștit de stâlpul casei și începu să se caute prin buzunarele flanelei. Scoase\ndin fundul buzunarului puțin praf de tutun, amestecat cu gunoi, și vru să-l\ntoarne într-o foiță, dar îl suflă repede și se uită urât la omul care îl însoțea\npe agent. I se adresă supărat și poruncitor:\n– Dă-mi, mă, o țigare!\nOmul își scoase repede tabachera și i-o întinse.",
  "– Foncierea pământului, lot Moromete, trei mii de lei. Lot Catrina\nMoromete, rest de plătit două mii opt sute șaizeci și trei de lei, zise agentul\nfrunzărind un registru cu scoarțele moi. Nu e cine știe ce! Nea Ilie, uite ce\neste, plătești acum restanțele care sunt mai urgente, și pe anul ăsta te las\npână după secere. Altceva n-am ce să fac. Hai mai repede, că până la prânz\nmai am de încasat șaizeci de oameni…\nMoromete, care în acest timp își răsucise țigarea, își ridică fruntea la\nagent, se uită la el întrebător, apoi spuse:\n– Catrino, sau Tito, care ești în tindă; dă-mi un foc!\nAgentul se așeză pe marginea prispei, scoase un chitanțier și începu să\nscrie în el: „Adică lei trei mii s-a primit de la d. Ilie Moromete…“ înainte\nde a scrie se uitase la om să-l audă confirmând. Moromete însă nu zise\nnimic.\nTita ieși pe prispă cu un cărbune și-i dădu tatălui să aprindă. Jupuitu\nrupse chitanța și i-o întinse lui Moromete cu un aer grăbit, azvârlind\nregistrul cu scoarțele moi într-o geantă, pe care o ținea sub braț. Moromete\nluă chitanța, se uită la ea cercetător, parcă ar fi vrut să-și dea seama dacă e\nlegală, o întoarse pe partea cealaltă, apoi o puse încetișor pe prispă, trăgând\nliniștit din țigare.\n– Hai, nea Ilie, hai, nea Ilie! se grăbi Jupuitu, pocnind încuietoarea\ngenții.\n– Păi nu ți-am spus că n-am?! zise Moromete nevinovat. Ce să-ți fac eu\ndacă n-am! De unde să dau? N-am!\n– Ce dracu, nea Ilie! strigă agentul înfuriat. Nu vezi că ți-am tăiat și\nchitanța? Nu mai mă fierbe atât că statul nu mă plătește să-mi pierd vremea\nprin curțile oamenilor…\n– Uite-te la ăsta! se miră Moromete cu oarecare veselie. Ce, te țin eu?\n– Nea Ilie, a tăiat chitanța! zise și însoțitorul grav.\n– Văz și eu că a tăiat-o, se dezvinovăți Moromete.\n– Plătește, Moromete! strigă agentul înfuriat. Ce dracu, ne jucăm de-a\nbaba-oarba?\nMoromete se uită la agent și încercă să zâmbească.\n– Ei, da, plătește! Dar de unde să-ți plătesc? N-auzi că n-am!\n– Ia treci încoa’! îi făcu agentul un semn însoțitorului.\nEi se urcară pe prispă și intrară amândoi în casă. Moromete rămase pe\nprispă tăcut, fumând liniștit. Numai fruntea lui bombată se încrețise. Jupuitu\nintră în odaia cea mare unde stăteau Moromeții și se repezi spre capul unui",
  "pat unde, deasupra unei lăzi vopsite cu fel de fel de înflorituri, se aflau puse\nunele peste altele vreo cinci-șase covoare țărănești și câteva velințe. Agentul\ntrase de maldărul de deasupra lăzii și îl trânti pe pat, strigând însoțitorului:\n– Ia-le! O să-l învățăm noi minte pe domnul Moromete să aibă grijă să\nplătească impozitele statului! Ia-le pe toate!\nÎnsoțitorul se opinti și se încarcă gemând. Agentul luă ce mai rămăsese\nși ieșiră afară amândoi. În tindă, însă, Tita le ieși înainte și începu să strige:\n– Lăsați țoalele aici, ce v-ați repezit la ele?! N-ați mai găsit ce să luați?\nNu vă dau țoalele!\nEa se agăță de omul care ducea țesăturile pe umăr și începu să tragă de\nel. Îi smulse cu adevărată furie maldărul pe care îl ducea, îl aruncă în\nmijlocul casei, sări pragul și trase zăvorul de la ușă. Făcuse acest lucru atât\npe neașteptate și cu atâta iuțeală că agentul și însoțitorul rămaseră în tindă\nprostiți, cu gurile căscate.\n– Aaa! Va să zică așa merge! Ia du-te, mă, și cheamă șeful de post, zise\nagentul lovind cu pumnul în ușă.\n– Poți să vii cu zece șefi de post, în casă n-ai să intri! strigă Tita de\ndincolo, cu glas batjocoritor.\n– Să luăm altceva, din curte! hotărî Jupuitu. Haide! Ieșiră pe prispă și\nagentul întinse mâna spre colțul ogrăzii:\n– Căruța! Trage-o afară și la primărie cu ea, zise el pornind să deschidă\npoarta.\nParaschiv ieșise din grajd și se uita nepăsător la omul care apucase\noiștea căruței și se opintea s-o tragă spre poartă.\n– Crezi că ai s-o poți duce? întrebă Moromete cu interes.\n– Înhamă caii! strigă agentul nerăbdător. Adică stai, ia amândoi caii la\nprimărie, să vezi cum scoatem noi foncierea pe ei.\nOmul se apropie de grajd, dar în ușă se pomeni cu Paraschiv piept în\npiept.\n– Nu poți să iai caii, mormăi el cu buzele lui împletite, sunt caii mei, nu\nsunt ai tatii, mai zise Paraschiv. Grajdul era gol, el totuși îl apăra rânjind\nciudat.\n– Dă-l la o parte și intră în grajd! strigă agentul apropiindu-se și el de cei\ndoi.\n– Nu, caii nu-i luați! zise Paraschiv iar, sigur de el.\n– Părerea mea e că e mai bine să lași caii în pace, interveni Moromete\nîmpăciuitor. De ce nu vrei să înțelegi că n-am? Ia ici o mie de lei și mai",
  "încolo așa, mai discutăm noi! Ce crezi că noi fătăm bani?\nMoromete scoase dintr-un buzunar, dinăuntrul flanelei, două hârtii și\nîncepu să le fluture sub nasul agentului.\n– Peste o săptămână, două, îți mai plătesc eu ceva. Se duce fi-meu la\nBucurești și-ți plătesc. Te rog să mă înțelegi! mai zise Moromete de astă\ndată cu un glas foarte supărat, ca și când de mult i-ar fi spus toate acestea\nagentului, iar agentul n-ar fi vrut să înțeleagă.\n– Dumnezeul mă-sii, nea Ilie! izbucni agentul pornind furios spre prispa\ncasei. De șase ani de zile de când mă cârâi cu dumneata, parcă ar trebui sa-\nmi plătești mie, nu statului.\nSe așeză pe prispă izbind geanta de genunchi și trăgând afară\nchitanțierul. El scrise în goană o altă chitanță, o rupse și-o zvârli în nasul\nomului.\n– Îți spun pentru ultima oară, Moromete, că dacă nu vii la primărie să\nplătești, peste două săptămâni viu eu aici cu jandarmii și te iau și pe\ndumneata, nu numai caii. Legat te iau!\nDându-și seama că trecuse măsura la vorbă, Jupuitu sări în picioare și-și\ndesfăcu brațele în lături:\n– Ce dracu, mă, nea Ilie! zise el cu glas care vroia să fie plin de uimire.\nCe dracu, mă? Nu poți să plătești câteva mii de lei? De ce nu plătești o dată\nsă scapi de belea? Ce aștepți?\n– De unde să plătesc dacă n-am! răspunse Moromete pe gânduri,\ncăutându-se iar în buzunarul flanelei. Mai dă-mi, mă, o țigare, îngână el iar.\nDe unde să plătesc, Jupuitule, că-ți mai spusei și adineauri: dac-aș putea să\nfac bani, de câte ori ai veni aș făcea și ia, domnule!\n– Da’ lumea ailaltă cum plătește?! strigă agentul scos din sărite că omul\nîl numise cu porecla sa. Rasă de om ca dumneata n-am mai pomenit! strigă\nel. Sărac nu ești! Copii mici n-ai! Bolnav nu ești!!! Atunci cum? Toată\nlumea plătește loturile, numai dumneata o întinzi ca gaia-mațu de mai bine\nde cincisprezece ani!„.\n– Care cincisprezece ani?! mormăi Moromete răsucindu-și țigarea.\n– Cum care cincisprezece?! Câți ani sunt de la război de când ai primit\nlotul? Sunt șaisprezece-șaptesprezece ani!\n– Care șaptesprezece ani?! mormăi Moromete din nou. Tito sau Ilinco,\nceru el spre tindă, dă-mi un foc.\n– Cum care șaptesprezece ani?! Cât e din 920?\nFiindcă Moromete nu răspunse, agentul izbucni din nou:",
  "– Sunt șaptesprezece ani! strigă el și repetă: Șaptesprezece ani! De\nșaptesprezece ani de zile o tot lungești ba cu plata titlurilor, ba cu\nfoncierea… Vine conversiunea și te scutește, se împrumută pe urmă domnul\nMoromete la bancă ca un ghimpașă cumpără oi și cai… Ai paisprezece\npogoane de pământ și din paisprezece pogoane, auziți! nu e în stare să\nplătească loturile pe care i le-a dat statul, pleașcă.\n– Care paisprezece pogoane, care pleașcă?! întrebă Moromete uitându-\nse la agent, de astă dată cu o privire care parcă abia acum îl vedea cu\nadevărat și mormăind în același timp niște înjurături în care cuvântul\npleașcă se auzi de vreo două-trei ori.\n– Înjuri dumneata, dar eu îți spun pentru ultima oară: de șase ani de zile\nde când sunt agent îmi scoți ochii ba cu cinci sute, ba cu cinci sute\ncincizeci, ba cu șase sute și un leu…\n– Bine că-ți dau și leul ăla, mormăi Moromete.\n– Bine că-mi dai și leul ăla? Află că anul ăsta nu te mai las eu pe\ndumneata să joci comedia! declară agentul. Ajunge de cincisprezece ani de\ncând joci tiribomba.\n– Nea Ilie, ziarul! strigă în clipa aceea poștașul care trecea pe drum și\ncare aruncă din fuga gabrioletei ziarul peste gard.\n– Și mai face și politică! izbucni agentul în culmea nedumeririi. E\nabonat la ziar și foncierea nu vrea s-o plătească.\nAdevărul era că în privința abonamentului Moromete plătise o dată un\npol pentru o luna, și Mișcarea îi venea de atunci, de aproape doi ani, pe\ngratis.\nAgentul porni furios spre poartă urmat de celălalt om, continuând:\n– Face politică! E abonat la ziar! Și impozitele nu vrea să le plătească.\nLasă că stăm noi de vorbă!\nXXIV\nStrigătele agentului făcuseră parcă gol în jurul casei Moromeților. Era\ntăcere și nu se vedea nimeni. Moromete mai stătu câtva timp pe prispă, apoi\nse ridică cu fruntea în pământ și o luă încet spre poartă. În dreptul ziarului\nse opri, se uită la el ca și când ziarul ar fi picat acolo din cer, apoi se aplecă\nși îl ridică.\nDe la poarta cealaltă Tudor Bălosu îl urmărea cu atenție, auzise totul din\ncurte precum și suma mare pe care o avea Moromete de plătit, și când îl",
  "văzu că iese pe podișcă, porni spre el. Bălosu se așeză ca și în seara trecută\npe cealaltă stănoagă, dar de astă dată nu zise nimic, aștepta să înceapă\nvecinul vorba, fiindcă nu era plăcut să ți se strige în gura mare că ai datorii,\nși cum Bălosu avea de gând să-l întrebe din nou despre locul de casă, nu\nvroia să lase să se creadă că îl urmărește pe vecin la strâmtoare.\nDupă câtva timp de tăcere, Moromete, care fuma gânditor, deodată\nridică fruntea și se uită vesel la Bălosu.\n– L-am păcălit! spuse el.\nBălosu nu înțelese. Moromete vârî mâna în buzunarul dinăuntru al\nflanelei și scoase de acolo niște hârtii la care se uită încântat.\n– Cât mi-ai dat tu pe salcâm?\n– O mie două sute! răspunse Bălosu.\n– L-am păcălit cu două sute de lei, repetă Moromete. I-am dat numai o\nmie, adăugă apoi cu ciudată voioșie și cu o voce scăzută ca și când agentul,\ncare acum era departe, ar fi putut să-l audă.\nBălosu se uita la el cu o privire rece și buimacă. Nu înțelegea. Glumea\nMoromete? Își bătea joc de el?\nFără să-și dea seama dacă se înșeală sau nu, vecinul lui Moromete avu\npentru întâia oară bănuiala că Moromete se gândește la el, la Bălosu, cum s-\nar gândi Bălosu la nimic, adică așa, ca și când Bălosu nici n-ar fi. Se hotărî\nsă-l întrebe totuși despre loc și își spuse că dacă și acuma va glumi – și\ngândind astfel Bălosu simți deodată că îl urăște pe acest om și că îi dorește\nsă-l vadă venind la el poartă să se roage, iar el, Tudor Bălosu, să se uite\nsurd, disprețuitor, în aer, așa cum se uita de astă dată Moromete – dacă deci\nnici acum Moromete nu va sta cinstit de vorbă, niciodată nu-i va mai da el\ncel dintâi bună ziua, așa cum se întâmplase până azi, și niciodată n-o să-i\nmai treacă cu vederea glumele lui tâmpite și felul lui de a fi care totdeauna\nîl zgândărise.\n– Moromete, te-ai mai gândit, mă, la ce-ți spusei eu de dimineață? se\npomeni Bălosu întrebând cu același glas de până acum, dacă nu chiar mai\nbinevoitor ca de obicei.\nÎn ultima clipă alungase undeva în adânc ceea ce îi trecuse prin cap. Nu\nse putea un loc mai bun unde să-și facă Victor casă; era așa de bun locul, îți\nlăsa gura apă…\n– Îți dau bani frumoși pe el! adăugă.\n– A! Locul! murmură Moromete parcă pe gânduri.",
  "– Ce dracu faci cu el acolo? spuse Bălosu cu dispreț pentru loc, speriat\nacum că omul va ceda și va cere un preț prea mare. Stă de ani de zile acolo\nși cresc scaieți pe el. Să zici că ți-l cumpără cineva, nu e bun, că e înghesuit,\ndar să fac eu un coșar pe el mai merge!\nNu trebuia să-i spună că vrea să-i facă lui fi-său pe el o casă…\n– A vândut, mă, Boțoghină din lot? întrebă Moromete curios, amintindu-\nși că la fierărie se spusese că Bălosu ar fi cumpărătorul.\n– Da, m-am gândit să cumpăr eu, trebuie să mă duc să vedem cum îl dă,\nconfirmă Bălosu.\nMoromete căzu iar pe gânduri. Scuipă printre dinți și nu mai zise nimic.\nBălosul vru să se înghesuie din nou în așa-zisele gânduri ale celuilalt, dar\ntrecu un flăcău pe lângă ei și dădu bună ziua.\n– Bună ziua, răspunse Moromete cu plăcere și cu glas mult și cum ceva\nîi atrase luarea-aminte la flăcău, se răsuci și se uită îndelung în urma lui.\nCând încetă să se mai uite, după clipe nesfârșite, cum i se păru lui\nBălosu, se întoarse foarte nedumerit și întrebă:\n– Al cui e, mă, ăsta?\n– Al Bâldii! răspunse Bălosu.\n– O fi însurat?\n– Nu este! răspunse Bălosu cu un glas surd.\n– Dar pe unde stă Bâldea ăsta?\n– Prin Cățelești.\n– Hm! făcu Moromete.\n– De ce te miri?\n– Păi tu n-ai văzut?!\n– Ce să văd, Moromete? întrebă Bălosu cu fălcile încleștate.\n– N-ai văzut, mă, ce urât e?!\nBălosu se ridică pe neașteptate de pe stanoagă și plecă scrâșnind din\ndinți:\n– Îl dau dracu de om care eu îi spun una și el face pe surdul! bolborosi\nel.\nMoromete dădu din umeri cu totul nedumerit de ieșirea aceasta… „ăsta\ne nebun“, șopti el.\n– Mă, Bălosule, nu e locul meu, degeaba te superi! strigă apoi în urma\nacestuia. E al soră-mii, mă, nu-ți spusei de dimineață? Sau tu ești zăpăcit?\n„Ei… pe mă-ta de chior, după ce că ești chior, nici n-auzi bine“, adăugă\napoi în șoaptă, pentru el însuși. Bălosu nu se mai văzu.",
  "– Toată ziua stai la drum și bei tutun și la sfânta biserică nu vrei să mai\nvii! Ilie, în fundul iadului ai să ajungi! Să fi auzit ce cazanie s-a citit azi: că\nnu cel ce se îngrijește de viața asta, care e trecătoare, o să vie în împărăția\nlui Dumnezeu! Ridica-voi ochii mei spre ceruri și voi preaslăvi mărirea Ta!\n– …Și dă-ne nouă, Doamne, cât mai multe leturghii și colive… și adu\ncât mai multe proaste la biserică! Slavă Tatălui și Fiului și Sfântului Duh…\npe mă-sa de popă cu preoteasa lui și cu tot comitetul lui bisericesc!…\nrăspunse Moromete Catrinei, care se întorcea de la biserică și se oprise\nlângă stanoagă.\n– Ce se mai bucură Satana când te aude! continuă Catrina cu busuiocul\nîn mână. Uite așa bate în pumni de bucurie!\n– Du-te, fa, d-aci, zise Moromete vesel, și când Catrina se întoarse să\nintre în curte, Moromete întinse un picior prefăcându-se că vrea să-i pună\npiedică, la care Catrina se feri și îl amenință cu busuiocul:\n– Negru trebuie să fie sufletul tău, îi spuse. De păcate și de tutun,\nadăugă ea stăpânindu-se din răsputeri să nu râdă.\nEra furioasă că ținea totuși la el, așa păcătos cum era, dar se străduia să\nuite de asta, ca să nu-și strice starea ei lăuntrică de sfințenie.\nMoromete rămase mai departe pe stanoagă podiștei. Arăta într-adevăr\nbucuros că îl păcălise pe agent. Stătea pe stanoagă și se uita cu atenție pe\nșosea, fără grijă, fumând liniștit, întorcând din când în când capul după\ncineva. Într-o vreme se auziră niște lovituri puternice dinspre curtea\nvecinului și se întoarse mirat să vadă ce era. Victor Bălosu se urcase pe\nspinarea coșarului și, cu un topor în mână, descleia acoperișul și căpriorii.\nLovea cu toporul și părea îndârjit. Pesemne că tatăl său îi și spusese despre\na doua discuție avută cu Moromete. Întâi zburară vârfurile putrede ale\ncoșarului, apoi căpriorii și stinghiile care susțineau șindrila. Victor Bălosu\napucă apoi acoperișul și după ce îl desprinse din ultimele cuie, îl aruncă la\npământ. Trosnetele și pocniturile tulburau liniștea dimineții de vară. Între\ntimp, ca un huruit îndepărtat se auzea dinăuntrul casei zgomotul mașinii de\ncusut. Când avea mult de lucru, Aristița lucra și duminica.\nParaschiv terminase de rânit în grajdul cailor. Acum stătea cu mâinile în\nbuzunarele pantalonilor lui militărești, singurii pe care îi avea, rezemat de\nușa grajdului și se uita și el spre șosea. Moromete se ridică de pe stanoagă și\nintră în curte. Văzându-și feciorul, se uită la el lung și în tăcere. Se uită apoi\nprin curte, peste grajduri, peste ulucile înnegrite și rânjite de ploi, peste\ngrădina goală acum de salcâmul ei falnic; umbre de îndoială și nesiguranță",
  "îi licăreau acum în priviri. Mototoli ziarul în pumn, se apropie de prispă, se\nașeză și oftă. Paraschiv se uita la el mereu, cu mâinile în buzunare, nemișcat\nși încremenit, parcă ar fi fost totuna cu peretele de pământ netencuit al\ngrajdului.\n– Paraschive, chemă omul cu glas tainic.\n– Ce vreai? mormăi flăcăul fără să se miște.\nDupă câteva clipe, simțind parcă ceva, Paraschiv se urni de lângă perete\nși se apropie încet de tatăl său. Se așeză lângă el pe prispă, abia privindu-l\ncu o ușoară urmă de interes. Moromete îl măsură de sus până jos, parcă nu\nl-ar fi cunoscut, vru să spună ceva dar se opri. Apucă ziarul de pe prispă și\nîncet de tot, cu migală curioasă, începu să-i rupă marginea albă. Fruntea lui\nbombată și limpede era acum încrețită. Aștepta. În așteptare, oftă din nou și\ngreși ruptura ziarului. O aruncă, oftă iarăși și începu să rupă alta, mai încet\nși mai cu grijă ca la început, cu mai atentă migală.\n– Ce e, mă? îngăimă Paraschiv, moale, lipsit de chef, neînțelegând ce\naștepta tatăl său de la el.\nMoromete își privi a doua oară fiul, de astă dată mai pieziș, mai ascuns.\nNu-i răspunse. Din nou ochii îi rătăciră peste curtea goală, plină de lumina\nfierbinte a soarelui, peste pereții netencuiți ai grajdului și peste căruța\nmurdară de pământ pe care agentul o scosese de sub umbra salcâmului din\ndreptul porții. Se uită din nou la Paraschiv, dar de astă dată își reveni, nu\nmai vru nimic de la el, se făcu nepăsător și ceru fiului să-i dea o țigare.\nParaschiv însă nu-i dădu, înțelegând pesemne că nu era vorba de țigare.\nSe sculă de lângă tatăl său și se îndepărtă spre grădină. Își ținea și acum\nmâinile în buzunare și călca nepăsător. „Vreți nepăsare? parcă întreba. Și eu\nmă pricep la așa ceva. Sigur, acum ai vrea să ai banii lui Bălosu, parcă îi\nspunea el tatălui său, dar când eu am vrut să-i fac, ți-ai bătut joc de mine.\nAcuma descurcă-te!“\nNu înțelegea că tatăl său nu-l chemase pentru a-l învinui de ceva.\nXXV\nPlecând furios de pe podișca lui Moromete, Tudor Bălosu simți nevoia –\no simțea pentru întâia oară – să se întrebe dacă ceea ce se petrecuse între el\nși vecinul său era din vina lui sau din vina vecinului. Nu se întâmplase încă\nnimic, dar avea să se întâmple, simțea că de aici înainte avea să dorească și\nmai mult să-l vadă pe Moromete așa cum îi țâșnise în clipa aceea dorința,",
  "adică acesta să vină la el la poartă și el, Tudor Bălosu, să-și bată joc de el și\nsă-l umilească.\nÎi povesti într-adevăr lui Victor cele întâmplate și avu bucuria – și\nîntrebarea despre cine era vinovat se stinse și ea – să-l audă pe Victor\namenințând:\n– O să-i arăt eu domnului Moromete. He, rânji Victor, domnul\nMoromete vine în casa mea și bea țuică și pe urmă se duce și-l pune pe\nDumitru lui Nae să-și bată joc de mine! Lasă, tată, pun eu mâna pe locu ăsta\nde casă, nu e vorba de asta… Dar nu e întâiași dată când domnul Moromete\nîși bate joc de noi! Ai răbdare!\nEra întocmai cum gândea și Bălosu.\nDupă ce desfăcură coșarul, se așezară la masă grăbiți. Vroiau să se\nînțeleagă cu Boțoghină chiar astăzi și pe seară să se ducă să vorbească cu\navocatul pentru contractarea vânzării. Plecară spre marginea pădurii, să mai\nvadă încă o dată locul lui Boțoghină. Conveniră că nu trebuie să dea mai\nmult de cinci mii de pogon și se îndreptară apoi spre casa acestuia. Omul\nera taman la masă când cei doi intrară în curtea lui și îl strigară să iasă și să-\ni apere de câini.\nCasa lui Vasile Boțoghină era așezată la trei-patru case de fierăria lui\nIocan. Avea o curte mititică în mijlocul căreia stătea căruța omului; nu avea\nnici șopron, nici vreun salcâm mai umbros sub care s-o vâre. În fundul\ncurții se vedea un fel de gard mic din nuiele care despărțea casa și bătătura\nde o grădină la fel de mică în care Vasile Boțoghină avea câteva straturi de\nceapă și usturoi. Între grădină și curte omul făcuse un grajd pentru cai.\n– Ia vezi, Irino, cine e la poartă, zise el când auzi câinele hămăind.\nVasile Boțoghină avea doi copii. Pe Vatică, un băiat de vreo treisprezece\nani, și o fetiță pe clasa a treia primară, Irina. Vasile Boțoghină se însurase\ndin dragoste și Anghelina, nevastă-sa nu-i adusese ca zestre decât casa în\ncare stăteau.\nFetița ieși pe prispă și se întoarse numaidecât îndărăt cu niște ochi parcă\nsperiați, deși nu văzuse altceva decât doi oameni.\n– Doi inși, zise ea încet, chiar șoptit, ca și cum cei de la poartă nu\ntrebuiau să audă aceste cuvinte.\n– Mă, Boțoghină, se auzi tot atunci glasul lui Tudor Bălosu.\n– Ăsta e Tudor Bălosu, zise Boțoghină sculându-se de la masă și ieșind\nîn prag.\n– Dă, mă, în câini, zise iar Tudor Bălosu. Ce făceai? Ești la masă?",
  "– Hai că nu e p-aci, e dus prin grădină, intrați! răspunse omul din prag,\nfrecându-și mâinile de mămăligă.\nVatică și Irina, auzindu-i pe cei doi apropiindu-se, se sculară de la masă\nși încercară să treacă în odaie, dar chiar atunci Tudor Bălosu și fiul său îi\nvăzură în dreptul prispei și Victor spuse repede și tare:\n– Mai bună masă! Dar stați, stați și mâncați…\n– Am cam terminat cu mâncatul, zise mama copiilor, ridicându-se și ea\nde la masă.\nVasile Boțoghină stătea în prag și nu se mișca. Cei doi, văzându-l că nu\nse mișcă și nu spune nimic, se așezară pe prispa casei.\n– Treceți înăuntru, zise și Boțoghină, făcându-le semn cu mâna și\ndându-se la o parte din prag.\n– Nu, că nu stăm mult, răspunse Tudor Bălosu așezându-se mai bine pe\nprispă. Ce mai faci, Boțoghină?\n– Ce să mai fac? Dau din coadă să ies din iarnă. Am fost de dimineață și\nam potcovit niște cai. Începuse unul să cam șchioapăte, că nu-l potcovisem\nde mult…\nDupă un timp de tăcere, fiindcă cei doi nu spuneau nimic, Boțoghină\ncontinuă:\n– Am terminat și noi de sapă și așteptăm să plouă iar, să băgăm rarița în\nel. Mai prost cu secerea, n-am seceri, trebuie să mă duc zilele astea pe la\ngară să vedem cum fac de niște seceri…\n– Pe ce clasă e, mă, fata ta? întrebă Tudor Bălosu uitându-se la Irina\ncare stătea puțin pitită pe după prag și asculta.\n– Spune, mă, lui nean-tău Tudor, pe ce clasă ești, zise Boțoghină\nîntorcându-se spre fiică-sa.\n– Sunt în clasa a patra, răspunse Irina rar, rotunjind fiecare cuvânt și\naruncându-și privirea pieziș.\n– Și a mea e pe-a patra, zise Tudor Bălosu ca să spună ceva.\n– Ei! făcu Victor Bălosu ridicându-se de pe prispă și prefăcându-se\ngrăbit.\n– Mai stai, Victore, zise Boțoghină alb.\n– Ce să mai stau! Nu mai stau, mă duc pe la ăsta al lui Voicu să mă rad.\nSe făcu iarăși tăcere, Victor nu plecă. Vasile Boțoghină se întoarse în\nprag și vorbi:\n– Vatică, ei, ai mâncat! Eu zic să te duci cu caii. Până te aranjezi, până\najungi, se duce soarele.",
  "– Mai lasă-l să se mai odihnească, zise femeia din tindă, răsturnând\nmasa și deretecând.\n– Ce să se mai odihnească! Se odihnește pe câmp. Până în seară se tot\nodihnește, că n-are altă treabă.\nVatică ieși din casă cu capul în jos și porni încet spre grajdul cailor. Era\nun băiat cam galben la față, dar destul de înalt și de bine făcut pentru anii\nlui. Semăna cu tatăl său. Picioarele desculțe erau negre de soare și de\npulbere. Peste mijloc cămașa îi era spumuită de jur-împrejur, din cauza\nsforii cu care era încins. Un genunchi al izmenei era și el spumuit, celălalt\nera cârpit cu un petic negru de basma, și abia îi ținea partea de izmana de la\ngenunchi în jos. În unele locuri sfoara de cânepă cu care era încins stătea\nchiar pe piele. Boțoghină îl petrecu din ochi până ajunse în grajd și în\nacelași timp îl înjură:\n– Lapădă, mă, sfoara aia, raiul mă-tii de bleg, nu vezi că-ți roade pielea?\n– Cum o să merg, mă, așa?! se răsti băiatul înfuriat.\nEl se descinse de sfoară și cămașa îi căzu ca o fustă de jur împrejur.\nRupturile și pielea i se vedeau și mai rău.\n– Cum să merg așa?! zise Vatică, uitându-se arțăgos la tatăl său.\n– Mergi așa! Ceara mă-tii! Ce! Te vede princesa? răspunse tatăl cu glas\nmoale. Apoi, după câteva clipe, zise iar: Hai, Vatică, tată; lasă, mă, că nu\nești flăcău! Uite, acum după secere am să pun pe mă-ta să-ți facă o cămașă\nd-aia cu piepți! Am eu grijă de tine!\n– Ai tu grijă de mine! mormăi băiatul aruncându-se în spinarea unui cal.\nHaidaaa! scrâșni el lovind cu putere calul, care țâșni în aceeași clipă din loc\nși ieși ca un glonț pe poarta de la drum.\n– Încolo, ce mai faci, Boțoghină? Am auzit că vinzi niște pământ!\n„Boțoghină cică vinde niște pământ“, spunea unul mai alaltăieri, zise Tudor\nBălosu în treacăt.\n– Da, am spus, răspunse Boțoghină încet. Spusei și azi-dimineață. Îmi\ntrebuiesc douăzeci de mii de lei.\n– Aha! făcu Tudor Bălosu, ca și când cine știe ce ar fi fost de înțeles. D-\naia am venit să te întreb. Noroc că am niște gologani… Altfel!…\n– Irino, ia du-te încolo pe la fete, hai! zise Boțoghină uitându-se la fiica\nlui și făcându-i semne aspru cu capul să plece.\nFără nici un chef, fetița se dezlipi de lângă prag și o luă spre poartă.\nSpre deosebire de fratele ei, Irina arăta mult mai mică decât trebuia să fie\nfață de cei zece ani pe care îi împlinise. În schimb, părea mai sănătoasă",
  "decât el. Picioarele ei micuțe erau curate, și la chip amintea de frumusețea\noacheșă a mamei. Într-o zi de iarnă, tatăl ei, răsfoind o carte de geografie, se\noprise la o poză și începuse să râdă. „Uite-o pe Irina“, spusese el, arătându-\nle la toți o mică chinezoaică de pe pagina cărții. Fetița își lăsase buza în jos\nși începuse să plângă. Semăna într-adevăr cu poza din carte, cu umărul\nstâng ridicat puțin mai sus decât cel drept, cu umerii obrajilor înalți și\napropiați de frunte. După câțiva ani se schimbase însă cu totul; liniile feței\ncăutau mereu asemănarea și frumusețea mamei. Numai umărul ridicat\nrămăsese ca și înainte, lucru care o făcea să pară cu gâtul strâmb.\n– Dau jumătate din lot, zise Vasile Boțoghină încet, când fetița se\nîndepărtă.\n– Aha! făcu Tudor Bălosu nepăsător. E bine să se caute omul. Pământul\npoți sa-l pui la loc, dar viața… Mă, Boțoghină, tu știi că am venit la tine și\nanul trecut. Mă gândeam să vând toate oile, să mai pun ceva și să cumpăr\ndouă vaci, tinere, de lapte. Ți-am spus de atunci că ți-aș fi cumpărat un\npogon, două, pentru trifoiște, alea de pe lângă pădure și gârlă. Acum e altă\nsocoteală. Ei, cu cât dai pogonul?\nVictor Bălosu se uită uimit la tatăl său când îl auzi spunând că nu-l\ninteresează pământul de lângă gârlă. Tocmai că despre acele pogoane\nvorbiseră amândoi cu câtva timp mai înainte.\n– Păi cu cât să-l dau?! Atât e prețul! Șapte mii!\n– Aha, îngână celălalt. De unde e prețul ăsta?\n– Cum de unde e? Ăsta e prețul pământului!\nTudor Bălosu se uită nepăsător prin vârful salcâmilor.\n– Bine, Boțoghină, zise el după un timp. Încolo, ce mai faci? Ai terminat\nde sapă?\n– Mai am nițel… Numai că e cam prost cu rarița. Trebuie să mă duc pe\nla fierarul ăsta să-i ascută limba, că nu știu în ce s-a înfipt când spărgeam\npământul cu ea și i-a plesnit buza…\n– Aha! Bine, mă! îngână Tudor Bălosu, ridicându-se. Ce faci după-\nprânz? Vii devale? Vin p-acolo să mai stăm de vorbă.\nVasile Boțoghină nu răspunse decât târziu. Felul nepăsător al celui care\nvroia să cumpere îl neliniștea. Tudor Bălosu nu părea hotărât să sfârșească\nrepede socoteala, așa cum ar fi vrut Boțoghină.\n– Ascultă, nea Tudore, vrei să cumperi pământ? întrebă Boțoghină\nnemulțumit.",
  "– Păi nu-ți spusei? răspunse Bălosu din mers, fără să se mai întoarcă,\nîndreptându-se agale și nepăsător spre poarta de la drum.\nBoțoghină îl privi din urmă și o clipă întârzie uitându-se în ceafa albă,\nnearsă de soare a lui Bălosu. Clipa aceasta cât și privirea ascuțită a celui din\nspate îl făcu pe Bălosu să se oprească și să se întoarcă pe jumătate spre\nBoțochină.\n– N-auzi, mă, ne întâlnim devale! Boțoghină! Ce treabă ai?! Fiecare\ncuvânt scos de cei trei oameni scârțâia, nu se lipea de celălalt, nimerea\nalături, nu se putea rotunji și încălzi, atât Boțochină cât și Bălosu se uitau în\nlături, întorceau capetele în altă parte când unul din ei deschidea gura.\n– Poate că nea Vasile o fi vrând să aranjezi acum, tată, zise Victor\nBălosu, oprindu-se și el și întorcându-se pe jumătate spre Boțoghină.\n– Păi ce să aranjez, mă?! Ce să aranjez? Nu tot trebuie să vorbim cu\nVoicu Dobrescu să ne facă vânzarea la ocol? D-aia ziceam să vină devale!\nAtunci se auzi un glas aprig din tindă:\n– Haide, Vasile, ce tot ții oamenii de vorbă; fă așa cum te-ai înțeles, nu\nmai tot ține oamenii!\nCei doi deschiseră poarta de la drum și ieșiră. Vasile Boțoghină se\nîntoarse în tindă și se așeză pe prag, încrețit la față.\nXXVI\nFemeia terminase de strâns masa și se ștergea pe față de sudoare cu o\ntreanță nu prea curată. Când îl văzu pe bărbat așezându-se, încremeni cu\ntreanța pe un obraz, în timp ce cu o mână își vâra sub basma șuvițele de păr\ncare îi acopereau urechile. După aproape cincisprezece ani de la măritiș,\nnevasta lui Boțoghină nu mai păstra din frumusețea ei de atunci decât gura\nși ochii. Avea obrajii subțiri și înăspriți, iar fruntea parcă i se îngustase.\nSemăna cu o țigancă pribeagă, cu fața arsă de vânturi și ploi, înnegrită și\nîmbătrânită înainte de timp. Numai când stătea liniștită fără să vorbească\nsau să se uite undeva, abia atunci liniile gurii se rotunjeau ca un desen\nluminos și împrăștiau de pe chipul ei asprimea și urmele anilor. Cât vorbea\nsau se uita undeva și vedea ceva de făcut, trăsăturile rotunde și liniștite ale\nbuzelor se stricau, lumina ochilor se întuneca.\n– Vasile, mie de ce nu mi-ai spus nimic de pământ? Cum o să vinzi\npământul?! Copiii ce au să facă fără pământ? Îi arunci pe drumuri, ce faci\ncu ei?",
  "Vasile Boțoghină se uită la femeie lung și după câteva clipe șopti:\n– Cum nu ți-am spus de pământ! Nu ți-am spus că-mi trebuiesc\ndouăzeci de mii de lei?\n– Ei și dacă îți trebuiesc douăzeci de mii de lei, trebuie să vinzi din\npământ? întrebă Anghelina cu un glas în care uimirea și îndărătnicia abia\nerau stăpânite.\nOmul încercă să-i prindă privirea, să-și dea seama ce vrea să spună, dar\nAnghelina stătea țeapănă în mijlocul tindei, cu treanța murdară în mână și\ncu pleoapele și trăsăturile feței încordate și lăsate în jos. Se vedea din\nînfățișarea ei că nu se gândise nici o clipă că pentru douăzeci de mii de lei\ntrebuia vândut din pământ. Neînțelegerea aceasta îl turbură pe bărbat:\n– Dar ce-ai vrea tu să fac, de unde să iau douăzeci de mii de lei? Ce să\nvând? Dacă ași putea să mă vând pe mine m-ași vinde, dar cine mă\ncumpără? zise el stăpânindu-se, încercând să-și ascundă turburarea, vorbind\nliniștit, cu glasul limpede.\n– Da, și noi ce ne facem? întrebă femeia, dezbrobodindu-se cu o mișcare\naprigă.\n– Păi așa întreabă, nu te repezi că de ce nu ți-am spus… Om vedea noi;\nun an de zile până mă fac eu sănătos n-o să murim!\n– Păi dar, te repezi la pământ, ce-ți pasă ție! Ai uitat că ai doi copii care\numblă cu spinarea goală. De doi ani de zile de când umblu cu o singură\nfustă pe mine… Să ieși și tu până la poartă, nu poți să te duci, că râde lumea\nde tine! Tot timpul cu gura căscată; una-două, la munte, una-două, aoleo, să\nfacem bani, aoleo că ăla se duce după porci, o viață întreagă ai alergat ca un\nbesmetic și când veneai cu banu, hop cu el în buzunarul percitorului… Și-ți\nspuneam: „Măăă, nu vezi că degeaba alergi? Ai șase pogoane de pământ, fă\ncum a făcut ăla și ăla, vinde și scapă de percitor și pe urmă dacă poți să mai\nfaci, mai pui la loc…“ „Nuu! Taci, tu-ți raiul mă-tii! Taci, ceara mă-tii!“\nAcu’ vii la vorba mea și nu mi-e de mine că mă lași despuiată, dar te-ai\napucat să faci copii!\n– Și tu ce vreai se fac acuma? întrebă omul uitându-se ascuțit la femeie.\n– S-a mai îmbolnăvit lumea și nu și-a vândut pământul. A stat omul\nacasă, a mai mâncat un ou, a mai tăiat un pui și dacă a avut zile, a trăit!\n– Da, las’ că știu eu!… Tot așa s-a uitat și alde Florea lui Gogoașă la\npământ. „Eu, mă? striga. Decât să ajung ca alde Țugurlan fără pământ și să\nrâdă lumea de mine, mai bine la cimitir.“ Pe urmă se ruga de muiere să-i\nbage pumnii pe beregăți…",
  "Anghelina se îmbrobodise strâns și se așezase pe pragul prispei. Gura ei\nfrumoasă era încleștată și crâncenă. Stătea cu gâtul înțepenit și se ferea să-și\nprivească bărbatul. Vasile Boțoghină simțea cum nevasta lui se stăpânește\nsă nu țipe.\n– Eu îți spun una și tu îmi dai zor cu Florea lui Gogoașă.\n– Păi tu ai uitat, fa, ce-a pățit Măria lui Turcin astă-toamnă? Vreai să mă\nduci la cimitir? întrebă omul plin de mânie. Cu ce mă duci, fa, la cimitir?\nNu tot trebuie să vinzi?\n– Vorbești parcă ai fi proasta în târg, răspunse Anghelina tăios. Mai bine\nnu m-ai fi luat, dacă n-ai fost în stare de-o casă! Parcă am fost din alea care\nsă-ți puie sula în coastă să-i cumperi marchizet și pantofi de lac. Toate\niernile cu gura căscată pe la munte și nemâncat și nedormit. Cum să nu te\nîmbolnăvești? N-am să uit pân-oi muri iarna de-acu’ trei ani, când; ai pus\nporcu în căruță și te-ai dus de l-ai dat! Ce-ai făcut? Ce-ai făcut?!! Stăteai cu\nbanii doldora și când venea ăla, fonciirea, fonciirea, te uitai ca blegu, nu\nputeai să-l dai afară pe poartă. Ai lui Moromete nu plătesc cu anii și trăiesc\nși nici pământ n-au vândut…\n– Fă, tu nu vreai să taci odată din gură? strigă omul nestăpânit. Când ți-\noi da una acuma îți mut fălcile în partea ailaltă. Ce-ai fi vrut să fac, fa, ce-ai\nfi vrut să fac? Să-l las să-mi ia țoalele și brișca din bătătură?\n– Să nu te fi îmbolnăvit să fi vândut din pământ și să nu fi alergat ca\nbesmeticu toată iarna. Acum erai sănătos și n-ai fi avut nevoie să vinzi trei\npogoane. Așa a făcut toată lumea.\n– Așa a făcut toată lumea?! Ai uitat, fa? Tâmpito! (Că mai bine nu ți-ași\nmai zice!) Cu ce-am cumpărat în vara aia plugul și rarița? Că doar nu mă\nduceam la munte ca Bălosu, să mă îmbogățesc!\n– Da, te-ai repezit să cumperi plug nou, în loc să mai aștepți cum au\nfăcut unii, și au luat când se mai ieftinise…\n– Și cu ce aram, fa, că-ți dau una acuma?! Cu ce aram?\n– Da’ lumea ailaltă cu ce ara?\n– Care lumea ailaltă? Care lumea ailaltă, fa, prăpădito?! Lumea ailaltă!\nCare n-a cumpărat, a avut de bine de rău un plug vechi. De unde era să iau\neu un plug vechi? Tu nu vezi, fa, că ești proastă de dai în gropi? Și acuma\nce vrei? Ti-e frică de pământ? Tu auzi, fa? Uită-te la mine, n-auzi,\nAnghelino?! Al dracului să fiu dacă dau o brazdă. Am să stau aici până o să\ncad pe brânci și atunci să vedem ce-ai să te faci. Să vedem cum ai s-o duci.\nEu mă duc la cimitir, m-am săturat de atâta alergătură, dar să vedem ce-ai să",
  "faci tu! Cum ai să trăiești tu, singură. Să te văd! Atunci să vedem ce ai să\nfaci!\nOmul tăcu, zvârli cu unghia piciorului o fărâmă de mămăligă storcoșită\nalături de el și după un timp începu din nou:\n– Că de ce am muncit și am alergat! Ce-ai fi vrut să fac? Să stau de\npomană și să înjur ca alde Țugurlan? Am muncit cât am putut. N-oi mai\nputea munci, la cimitir e loc destul! Mă duc acolo și mă odihnesc și să te\nvăd pe tine ce-ai să faci! Că dacă muncești, e rău, dacă nu muncești, e mai\nrău!\n– Vezi că ai luat-o pe urmele Măriei lui Turcin, mârâi femeia. Măria lui\nTurcin vorbea tot așa: „Eu o să mor și o să mă odihnesc la cimitir, dar să\nvedem ce-o să facă Turcin fără mine“.\nVasile Boțoghină, al cărui glas se tot înmuiase până acum, ridică fruntea\natins și mârâi și el (asemănarea cu Măria lui Turcin îl scosese din sărite):\n– Când ți-oi da una, Anghelino!… De ce am luat-o pe urmele Măriei lui\nTurcin? Păi bine o să fie de tine, raiul mă-tii, când ai să rămâi singură?!\n– Ce tot îi dai zor cu cimitirul? strigă Anghelina înfuriată. Una-două, la\ncimitir! Mă duc la cimitir! Du-te la cimitir, dacă nu mai ești în stare să\ntrăiești!\nUimit de glasul nemilos al nevestei, omul rămase cu ochii holbați la ea,\nneștiind ce să răspundă. Stătea moleșit pe prag și răsufla încet. Vru să mai\nspună ceva, dar simți parcă zădărnicia vorbelor și tot atunci o liniște adâncă\nai fi zis că îl atinse ca o răcoare și în același timp ca o deznădejde. Această\nnemișcare a omului se pare însă că înfurie și mai rău femeia:\n– Se duce la cimitir! Mare brânză că te duci la cimitir! Nu striga tot așa\nMăria lui Turcin? „Să vedem ce-o să facă“…\nRepetarea acestor cuvinte turbură pacea omului într-o clipă și el n-o lăsă\nsă termine; sări drept în picioare și fără să mai facă vreun pas se îndoi ca o\nprăjină și o plesni pe femeie peste cap cu toată puterea. El făcu setos „ha“ și\nse lăsă tremurând pe pragul lui, roșu la față:\n– Raiul mă-tii, nu vreai să taci din gură?!…\nAnghelina se înghemui lângă tocul ușii și nu mai suflă. După un timp ea\nridică ochii și se uită cu ură la bărbat.\n– Nu-ți vine neam să taci, lovi-te-ar buba, mormăi omul gâfâind. Parcă\nai fi Guica lui Moromete! Ce vreai, fa, ai? Ce te-a apucat? Eu spun că să\nvând, să scap de belea, ea că nu, că ce-au să facă copiii! Eu spun că n-am să\nvând, ea că am luat-o pe urmele… Ni așa, ni așa! Atunci ce vreai, fa? Ești",
  "nebună! Spune ce vreai? Vorbește! Ai amuțit? Spune, fa, n-auzi, ce-ai vrea\ntu? Ai surzit?\nFemeia tăcea înghemuită în colțul pragului, cu fața ca de piatră, și nu se\nvedea că are de gând să mai scoată vreun cuvânt, lucru care îl stârnea acum\npe bărbat din ce în ce mai mult.\n– Fă, tu n-auzi ce spun eu? Vorbește, să auz ce vreai tu. Cam ce te taie\npe tine țeasta. Că de vândut când veni vorba o luași de la moș Adam, că de\nce-am plătit fonciirea, că de ce-am cumpărat plug… Da, așa o fi! Nu e bine\nsă dau din pământ, rămân copiii pe drumuri… Bine, nu mai vând, vorba ta,\ndacă am zile scap! Păi nici așa nu taci din gură! Ce vreai tu să fac? Spune!\nOri acum ți-a luat moartea glasul, prăpădito! Mă faci să mai dau și în tine,\nparcă nu-ți ajunge că ai ajuns ca o lăiață! Ce să-ți fac eu? Că ai văzut și tu\ncum am muncit! Nu mai bâzâi degeaba că nu te-am omorât! De ani de zile\nnu ne-am mai certat și taman acuma te găsiși, când… Fă, tu n-auzi să nu\nmai plângi degeaba? Lasă. Sunt alții care au ajuns mai rău ca pe vremea\nciocoilor. O să mă fac sănătos și atunci o să știm ce să facem! Fă, tu n-auzi\ncă vine Irina și să nu mai plângi?\nPoarta de la drum zdrăngăni și fetița, cu umărul ei puțin ridicat, se\napropie în goană de prispa casei.\n– Mamă, ieși afară! strigă ea îmbujorată de bucurie. Hai că vin călușarii:\ns-au oprit la Iocan și joacă acolo…\nXXVII\nÎntre prânz și seară, Birică se îmbrăcă de horă și se duse să-l întâlnească\npe Nilă al lui Moromete.\nÎnainte de asta, însă, se petrecu acasă între el și ai lui ceva neobișnuit.\nDe obicei, duminica după-amiază, când se îmbrăca să se ducă în sat,\naproape toată familia lua parte la plecarea lui. Nu se știe când și în ce fel se\nstabilise în familie că decât să iasă toți în lume și să se facă de râs că sunt\nrău îmbrăcați, mai bine să iasă unul, bine îmbrăcat, iar ceilalți să stea și să\nnu se ducă nicăieri.\nBirică îndura rău situația lui de flăcău mai mare între frați, deoarece toți\nîl așteptau să se însoare. Nimeni nu suflase niciodată nici un cuvânt despre\nacest lucru, dar seara, când Birică se întorcea și le găsea în dosul porții pe\ncele două surori, înțelegea că ele au stat acolo tot timpul și că nimic altceva\nn-au făcut decât să stea și să se tot uite peste gard cum se scurg spre horă",
  "fetele de seama lor. Totuși, Birică avea niște surori vesele și răbdătoare.\nSufereau nițel duminica și apoi uitau.\nCând fusese militar, ele avuseseră grijă să-l facă să nu simtă așa de mult\nasprimea cazărmii; îi trimiteau mănuși și ciorapi, îi scriau des, îi spuneau\n„ale tale surori Ileana și Gheorghița și părinți și frați care te dorim în tot\nmomentul“…\nDar ele nu se schimbară nici după ce se făcură mai mari, adică nici după\nce Birică se întoarse din armată și le găsi gata să iasă în lume. În multe\nfamilii ieșirea în lume dădea naștere la certuri cumplite, dar surorile lui\nBirică păreau să fi descoperit ele ceva deosebit… Erau foarte vesele și îl\ngăteau pe fratele lor cu haz mare, numai ele știau de ce râdeau, îi călcau\nhainele, îi periau ghetele și aproape de fiecare dată îi făceau în necaz că nu\nștie să ia batistoare de la fete.\nCu timpul însă veselia surorilor începu să-l apese pe Birică. Surorile se\nlăsau pe ele la o parte până într-atât încât cu adevărat nu puteau ieși nici\nmăcar până la poartă; aceeași fustă veche, aceeași bluză arsă de soare și\ncârpită, „Nene, spuneau ele, ce zici de mătasea asta? Să-ți facem din ea\nniște piepți la cămașă, că nouă tot nu ne-ajunge!“ Sau: „Nene, din lâna asta\nsă-ți facem mai bine o flanelă!“…\nMai bine!\nCând le auzea așa, lui Birică îi venea să plece din sat, să se ducă nu se\nștie unde, să muncească nebunește câțiva ani și să se întoarcă plin de haine\nși de lucruri frumoase pentru surorile lui. Ținea la ele cu o durere pe care cu\ngreu și-o ascundea prin cuvinte aspre, gonindu-le de la muncă, muncind el\nmai mult sau ridicându-se supărat de la masă și lăsând pentru ele bucățica\nmai bună.\nAstăzi însă, în timp ce se îmbrăca, băgă de seamă că ele lipseau și nici\nfrate-său nu era acolo. Numai cei doi gemeni mai mici stăteau pe pat și se\nuitau cu ochii strălucitori la cămașa lui cu piepți de mătase, gata să sară să-i\naducă apă să se spele, să-i țină oglinda sau cureaua să dea briciul pe ea.\nBirică era tăcut și galben la față. Tocmai se încălțase și își trăsese\npantalonii, când mama lui intră în odaie.\n– Birică, spuse ea, fetele și tat-tău sunt supărați pe tine. Aseară și azi-\nnoapte n-ai dormit și n-ai mâncat nimic… Noi n-am vrut să-ți spunem, dar\nce cauți tu la aia a lui Bălosu? Noi am zis de la început că n-o să iasă bine,\ncă n-o să vrea Polina să vie în casa asta cu atâția frați… Maică, Birică – și\ndeodată mama, văzând chipul palid al feciorului, izbucni în plâns – las-o,",
  "maică, nu te mai duce… Însoară-te cu o fată pe potriva ta… Ai să găsești tu\no creștină…\nMama nu mai putu vorbi și ieși din odaie. Intrară fetele.\n– Ce e, Birică, fir-ar a morții de minte pe care o ai tu! spuse cea mare\nmânioasă și jignită. De-aia muncim noi și ne căznim, să te vedem pe tine\nstrigând pe la porțile lui Bălosu? Ce-ai avut aseară de-ai strigat și-ai înjurat\nca un țigan? Numai asta n-ași fi crezut-o, să ne faci de râsul lumii!\n– Parcă nu mai sunt alte fete! spuse și cea mică, roșie de necaz.\nÎntre timp intră și tatăl și se făcu o clipă liniște. Văzând că tatăl nu zice\nnimic, fata cea mare înțelese că poate să-i dea ea mai departe.\n– Nu e vorba că nu mai sunt fete! spuse ea rezemându-se de marginea\npatului și ținându-și pleoapele peste ochi. Nu e vorba de asta. Avea o\nexpresie înțepenită și parcă spunea ceva învățat pe dinafară. Acest ceva însă\nera deosebit de necruțător și toată lumea, chiar și Birică, o asculta în liniște\nși tăcere, așa cum în liniște și tăcere se asculta ploaia sau vântul. Aia care e,\nsă fie! reluă ea după o clipă. Dar dacă nu e, ia-ți gândul și vezi-ți de treabă,\ncă d-aia ești flăcău! Muncim cu toții aici ca să trăim cum e bine, să nu zică\nlumea că alergi după ea din pricina pământului.\n– Așa zice lumea! spuse tatăl cu un glas limpede, uitându-se o clipă\nneclintit la feciorul său.\n– Dar nu e vorba numai de lume! continuă fata după ce tatăl își termină\nuitătura sa. Fiindcă dacă Polinei îi place, dă-o morții de lume, n-o să te\napuci să lași pe cine îți place din pricina lumii! Dar ai umblat destul după\nea, reluă fata cu un glas și mai înalt și mai aspru și mai îndârjit, și nu mai\nspuse nimic, încheie aici.\n– Să mai umble și ea după tine, dacă îi place, spuse cea mică,\nambițioasă, dar mama se răsti acum la amândouă fetele:\n– Ho, ajunge! Nu vă e rușine? E frate-tău mai mare!…\nÎi părea rău. Asemenea lucruri erau neobișnuite la ei. Era neobișnuit să\nse amintească de ce o anumită faptă era bună sau rea; aceasta trebuia să se\nștie.\nDar tatăl socoti că dacă acest lucru s-a petrecut, atunci să se meargă\npână la capăt.\n– O fi el mai mare, dar a făcut armata degeaba. Un flăcău…\nDar mama socoti totuși că era destul.\n– Ho! ajunge și tu! îl întrerupse ea. E flăcău, știe el ce face.",
  "– Ce mai la deal și la vale, ținu totuși să încheie tatăl. Birică! îl strigă el\npe fecior.\n– Ce vreai?\n– Tu vezi cum trăim noi!\n– Văd.\n– Uită-te la fetele astea.\nDar Birică n-avea nevoie să se uite. Fetele totuși se lăsară parcă văzute,\nrămaseră neclintite una lângă alta, desculțe cum erau, cu fustele și bluzele\nlor care nu mai aveau culoare, cu brațele puternice, arse de soare, strânse la\npiept; stăteau astfel cu pleoapele peste ochi și arătau nespus de mândre și de\nfrumoase. „Astea suntem, păreau să spună. Sărace și curate; și niciodată n-o\nsă murim după vreunul fiindcă ar avea pământ. Cui îi place! sfidau ele\nparcă niște flăcăi închipuiți. Și să știți voi că nu puțini vor fi flăcăii care să\nalerge după noi când o să ieșim în lume“.\n– Vorbiți degeaba, spuse Birică posomorât. Nu eu am alergat după ea. Se\ngândi o clipă și continuă: Aseară n-am știut, că nu m-ași fi dus… A ieșit\nTudor Bălosu și m-a înjurat!\n– Bine ți-a făcut! afirmă tatăl, dar săriră cu gura pe el să tacă.\nBirică continuă:\n– De ce să mă înjure?! L-am înjurat și eu.\nÎncheie, astfel și nimeni nu mai zise nimic. Birică se întoarse la oglindă,\nsă termine cu îmbrăcatul. Acum, surorile rămaseră să-l petreacă. Cea mică îi\nperia haina în timp ce cealaltă căuta ceva în chichița lăzii.\n– Na, dă cu astea, spuse ea punându-i înainte o cutie mică de cremă și o\nsticluță cu parfum făcut de ea în casă din levănțică și alcool.\nBirică își puse cravata, sora cea mică îi ținu haina, se pieptănă și se\nparfumă, după care ieși pe poartă petrecut de privirile familiei și ale\nvecinilor. Costumul negru și cravata nu-i stăteau rău, spre deosebire de alți\nflăcăi pe care hainele orășenești îi făceau de nerecunoscut.\nXXVIII\nÎn drum spre Moromeți, Birică se luptă din răsputeri să alunge supărarea\npe care i-o pricinuise tatăl său. Acesta îi vorbise ca și când el, Birică, ar fi\nuitat vreo clipă felul cum trăiesc ei. Ce-a vrut să spună? Că surorile lui…\nEra de neînțeles! Doar știa că trebuie să se însoare cât de curând, să lase\ndrum surorilor, știa totul, ce rost avea să-i reamintească?!…",
  "Având o stare turbure de nemulțumire și ură împotriva nu se știe cui și\nde pornire necruțătoare contra Polinei care îl zăpăcise cu dragostea ei,\nBirică ajunse pe ocolite în fundul grădinii Moromeților – nu vroia să fie\nvăzut de ai lui Bălosu – îl strigă pe Nilă printr-un șuierat scurt și se așeză\nsă-l aștepte. Era hotărât s-o vadă acolo pe Polina cu orice preț și, dacă s-o\nputea, să-i ardă câteva… Gândea că ea nu se purtase cinstit…\n– Tu ești, Birică?\n– Nilă, hai că vreau să vorbesc ceva cu tine, spuse Birică în șoaptă\ngroasă.\nNilă se așeză greoi și nu mai zise nimic. Se vedea după fața lui că\nbănuiește despre ce e vorba. Birică nu mai zise nici el nimic.\nStăteau sub un dud bătrân și tăceau. Nilă se gândea și Birică aștepta.\nDeasupra lor câteva păsărici se certau pe o cracă și țopăiau cu piciorușele\nlor subțiri ca firul de iarbă. Era cald și liniște, în aer nu se simțea nici o\nadiere. Pe o cracă mărginașă câteva frunze late ale dudului începură să\npâlpâie slab, dar obosite se stinseră în nemișcare. Peste sat zgomotele erau\nparcă înăbușite chiar de la început, parcă se dormea în aer. Obosit și parcă\nmâhnit, Nilă se uită țintă la prietenul său.\n– Vreai să vorbești cu Polina?… Să-i spun Titei s-o cheme?…\n– Spune-i!\nNilă se ridică ceva mai vioi și vru să se îndepărteze, dar Birică îl opri:\n– Nilă, șopti el mohorât. Adu și o măciucă…\nNilă se posomorî, nu înțelese dintr-o dată, apoi se împotrivi slab:\n– Lasă, mă, ți-e frică de Victor?\n– Nu, dar s-o am aici! mai spuse Birică.\nNilă se întoarse cu Tita, care și ea înțelese când îl văzu pe Birică lungit\nsub dud. Dar parcă nu vroia să se ducă.\n– Vreai să vorbești cu Polina? întrebă ea. Arăta supărată. Să-i ia moartea\ncu neamul lor! spuse ea așezându-se. Nu știu cum o fi Polina, dar Victor, mă\ngândesc ce proastă am fost! Guica mă făcea de râs că ași vrea eu să mă\nmărit cu Victor! Și Victor sta acilea și nu zicea nimic… Nu mă duc eu la\ngardul lor! mai spuse Tita furioasă. O să creadă că strig să mă vadă el.\n– Lasă, Tito! Du-te! șopti Nilă.\n– Nu mă duc. O s-o trimet pe Ilinca! răspunse Tita și vru să se ridice, dar\ntaman atunci Ilinca o strigă din curte și apoi glasul ei se apropie de grădină\nși o strigă iar:\n– Tito, unde ești? Hai că trec călușarii!",
  "Se auzea într-adevăr în liniștea satului cum se apropie cântecul\nlăutarilor. Birică, Nilă și Tita ascultară. Deodată se auzi strigătul prelung al\nmutului, urmat de țipetele ascuțite ale muierilor și fetelor.\n– Abreaaaaaau!…\nTita se ridică, Nilă vru să se ridice și el, dar se uită la prietenul său:\n– Hai să vedem călușarii!\n– Dă-i dracului de călușari că-i vedem noi pe urmă… Te gătești și\nmergem pe urmă după călușari! răspunse Birică.\n– Hai, Tito, du-te odată și spune-i Ilinchii, dacă tu zici că nu te duci! se\nsupără Nilă.\nTita plecă, dar Ilinca întârzia să se arate. Călușarii se opriseră undeva\nfoarte aproape și țipetele de spaimă vesele ale muierilor și fetelor nu mai\nconteneau.\n– Ia hai, mă, până la drum, să vedem unde joacă! nu-și putu stăpâni Nilă\nnerăbdarea.\nSe ridicară și se întâlniră cu Ilinca. Venea fuga să le spună că n-o poate\nchema pe Polina fiindcă s-au oprit călușarii la ei, și Polina e în casă, se\ngătește.\n– Hai acolo! se hotărî Birică.\nLumea umplea toată curtea lui Bălosu. Nu era loc și năvăleau pe prispă\nși în grădină, în spatele casei Moromeților. Copiii cățărați pe garduri\nurmăreau mutul, gata să țipe și s-o ia la goană. Bălosu deschisese poarta\nspre șosea și, cu toate că împrejurimile casei erau înțesate, cea mai mare\nparte din lume rămăsese afară.\nBirică și Nilă se înghesuiră prin grădină să ajungă mai aproape. Birică îi\nspuse Ilinchii să se strecoare ea până lângă prispă și când o ieși Polina să-i\nspună să vină după căluș sub dudul din fundul grădinii. El căuta totuși să se\napropie de călușari, s-o vadă pe Polina când o ieși. Avu noroc cu mutul, care\nse repezi în mulțime urlând și lovind cu sabia lui roșie să facă loc\ncălușarilor. Ținu piept năvalei înapoi și se împinse aproape de tot în față\nfără să ia în seamă lovitura pe care o primi de la mutul furios.\nTocmai se începea vestitul joc și călușarii se strigau unul pe altul să se\nadune: hăp! hăp! hăp! Se aliniară în mijlocul bătăturii cu fața spre pridvorul\nlui Bălosu și îl așteptară pe mut să dea semnalul.\nTudor Bălosu cu muierea și cu Victor ieșiseră în pridvor, Victor stătea în\npicioare, îmbrăcat într-un costum gri, cu cravată în dungi roșii la cămașă\ngalbenă de mătase, cu capul gol și pieptănat lins. Arăta cam spălăcit la față,",
  "dar era distins îmbrăcat și țeapăn. Tudor Bălosu și muierea, gătiți și ei de\nsărbătoare – Tudor Bălosu purta vestă neagră peste cămașă albă cu mâneci\nbogate, Aristița rochie de catifea albastră – stăteau pe scaun avându-l pe\nVictor între ei. Nu oricine putea primi călușul, care ținea mai bine de un\nceas, și felul cum stătea Victor în picioare și se uita în jos la mulțime dădea\nde înțeles tocmai acest lucru.\n– Mă, șeful ăla al călușarilor! strigă el, și când acesta se apropie de\nVictor, Victor îi spuse: Jucați călușul întreg! lucru care plăcu la toată lumea,\nfiindcă numai la Aristide și la câțiva din sat se juca în întregime acest joc\nrar. Aristița Bălosu părea mai retrasă și mai puțin mândră, și se uita din când\nîn când spre tindă așteptând-o pesemne pe Polina, care întârzia.\n– Mutule! strigă șeful călușarilor spre mut. Mă, Abreau, treci încoace!\nMormăind, Abreau se apropie cu oala în mână și se opri în fața\ncălușarilor aliniați.\nNu era mut și nu-l chema Abreau, îl chema Costică Giugudel și rostul\nlui ca „mut“ în jocul călușarilor părea să fie al unui regizor sau director de\nscenă. În timpul jocului lovea groaznic cu sabia călușarii care oboseau sau\njucau prost, iar călușarii erau legați prin jurământ să nu se supere și să nu\nîntoarcă loviturile, ci doar să se apere cu frumoasele lor ciomege la care\naveau legați clopoței. Călușul ținea trei zile, de Rusalii, și istovea cumplit\npe călușari, căci era un joc cu atât mai frumos cu cât ritmul său ajungea mai\nîncordat și mai intens.\nCând speria și stropea cu ouă clocite muierile și copiii, mutul mormăia\nca un urs sau urla ca un taur: aabreau! Purta o fustă murdară și zdrențuită\nsub care ținea ascuns falusul de lemn. Era boroșcoit pe mâini și pe față cu\nroșu și arăta înspăimântător.\nAbreau se grăbi să facă așa-numita numărătoare, trecând de la un\ncălușar la altul și mormăind nu se știe ce în dreptul vreunuia pe care îl știa\nmai slab. Se trase înapoi și se stropși la ei poruncitor:\n– Hăp-șa!\n– Hăp-șa! răspunse șeful călușarilor care apoi își întoarse fața de la mut\nși porni la pas, în tactul muzicii, ocolind în cerc cu jucătorii în urma lui. Toți\naveau clopoței la picioare, la ciomege și la fes, betelii și caftane roșii. Erau\noameni din sat, dar erau de nerecunoscut, arătau deosebit de frumoși în\naceastă îmbrăcăminte a lor. Jocul lor stârnea în sat o încântare aproape fără\nmargini; era singurul joc care avea rigoarea lui veche: nu se putea juca\ndecât în formație, în costume, cu mut și cu încă ceva care era greu de găsit",
  "și de păstrat și anume un conducător neobosit și mai bun decât toți ceilalți\ncare „să știe călușul“, adică să țină minte numărul și ordinea figurilor de\njoc. La a patra măsură șeful întorcea fața spre jucători și striga chemarea:\nhăp-șa! la care ceilalți, la măsura următoare, răspundeau în același fel. Din\nce în ce însă chemarea șefului se lungea ca o rugăminte și în același timp ca\no poruncă, până ce, deodată, el se întoarse cu totul spre jucători, ridică\nciomagul deasupra capului și strigă aspru:\n– Hăp-șa!\n– Hăp-șa! i se răspunse și intrară în plin căluș, șeful jucând în fața lor,\nmergând de-a-ndăratelea și strigând mereu, în tactul trepidant al muzicii,\naceeași chemare.\n– Abreaaau! izbucni mutul și se repezi cu sabia roșie în mulțime, care la\nvederea lui se năpusti îndărăt cu strigăte sălbatice de veselie și spaimă.\nMutul scoase falusul de lemn și gonind și mormăind bestial de-a lungul\ncercului din jurul călușarilor începu să toarne peste el lapte și să spargă ouă.\nFără să se fi uitat spre pridvor, Birică simți că Polina a ieșit din casă și\nîntoarse capul într-acolo luptându-se cu mulțimea care îl înghesuia. O văzu\npe Ilinca apropiindu-se. Polina stătea în spatele maică-sii, în picioare, cu\nbrațele strânse la piept. Văzând-o, Birică uită pentru o clipă totul și\nînverșunarea se topi în el ca și când n-ar fi fost. Ea arăta veselă și liniștită, și\ncând Ilinca lui Moromete se apropie și îi șopti la ureche, Polina dădu din\ncap că a înțeles și continuă să rămână veselă, cu fața spre călușari.\nBuimac, neînțelegând, flăcăul nu mai putu sta la călușari și se retrase\nspre grădină. Se duse sub dudul Moromeților și se întinse în iarbă cu fața în\njos. Stătu acolo singur, așteptând spargerea călușului, care părea să nu se\nmai termine. Strigătele animalice ale lui Abreau, țipetele și râsetele ascuțite\nspintecau aerul până departe, iar printre ele, neîncetat, ritmul clopoțeilor,\nchemarea încordată a călușarilor, hăp-șa!, uneori istovită și lungă, hăp-șa și\nmereu în tactul rigid și intens al viorilor. Când în sfârșit muzica încetă și se\nauziră strigătele de astă dată răzlețe, hăp! hăp!, Birică sări în picioare.\nViorile însă începură din nou. Uitase că după căluș flăcăii și fetele jucau și\nei horele lor mai domoale.\nSe întinse la loc în iarbă din nou mohorât și înverșunat, dar deodată\ntresări. Polina deschidea poarta grădinii și se apropia. Nu mai arăta veselă,\ndar nici nu se putea spune că ar fi îngrijorată de ceva. Se apropie totuși cu\nsfială de flăcău și când se opri îi dădu bună ziua.",
  "– Bună ziua, Birică! îi spuse și avu o sticlire ciudată în ochi, când îl\nvăzu cum arăta și cum stătea întins în iarbă.\nBirică se ridică încet și se dădu după copac. Polina veni după el. Se uita\nla el drept, cam de sus și aștepta.\n– Ce e, Birică? îl întrebă.\nEra frumoasă, cum stătea înaintea lui cu fața aproape. Avea un obraz\nalb, bărbia rotundă și curată. Încă de tinere unele fete aveau pe chipul lor\nceva muieresc. Polina nu avea, și nici nu se vedea că va avea curând, cu\ntoate că împlinea douăzeci de ani. De obicei ținea pleoapele peste ochi și\nnumai Birică îi cunoștea privirea vie, strălucitoare, umbrită totuși de ceva\ntainic care nici ea nu părea să știe ce ascunde. Acum se uita la el cu privirea\naceea.\n– Ce vreai, Birică? îl întrebă ea din nou și arăta parcă grăbită să se\nîntoarcă la căluș.\n– Va să zică, Polino, eu fluier la tine și tu îl trimiți pe tac-tău să mă\nînjure! spuse Birică întunecat.\nPolina nu răspunse și nu se clinti.\n– Te măriți, ai? spuse el, de astă dată cu un glas tărăgănat de încordare și\namenințare. Dumnezeul tău că n-am știut eu cine ești! exclamă el acum cu o\ndurere vie și se uită la ea crunt, gata s-o plesnească.\nEa nu se feri, ceea ce îl făcu pe flăcău să se abțină:\n– Și nu puteai să-mi spui mai dinainte? Să-mi fi spus că nu-ți mai place\nși te…\n– Păi, ți-am spus, zise fata.\n– Când?\n– Joi după Paști!\n„Joi după Paști“ era o batjocură, adică niciodată. Ea îi spusese totuși\nceva atunci la început când el adusese vorba de însurătoare.\n– Joi după Paști, nu ții minte? repetă ea batjocoritor. Și pe urmă ce,\ntrebuie să-ti spun ție cine îmi place? Pe cine îmi place pe ăla îl iau.\nBirică o plesni peste față cu toată puterea. Ea țipă înăbușit și își duse\nbrațele la ochi, dar nu se clinti din fata lui. Fiindcă el nu mai dădu, își\ndescoperi ochii. Ardeau.\nBirică o văzu și rămase nemișcat sub privirea ei, sumbru și necruțător.\nDar ea nu clipea și o umbră de spaimă și un fulger de bucurie licăriră în\nprivirea lui.",
  "– Ei, te-ai răcorit?! murmură fata. Birică înghiți greu de câteva ori.\nGâfâia.\n– Hai, Birică, nu fi supărat! repetă fata, de astă dată cu sfială și teamă.\nNu fi supărat pe mine, că mi-a fost frică de tata și d-aia n-am ieșit. Eu\ncredeam că tata știe de tine, dar el a aflat abia alaltăieri… Stai să vezi cum\ns-a întâmplat…\n– De ce nu mi-ai trimes vorbă? o întrerupse Birică mânios. Să mă fac eu\nde râsul lumii la poarta voastră!\n– Birică! se rugă Polina cu o voce diferită de a lui, șoptită și fierbinte, și\nel începu s-o asculte posomorât și îmblânzit, pe chip cu o expresie care\narăta, înainte ca el să fi știut, că se afla din nou sub puterea simțirii care o\nstăpânea și pe ea.\nEra glasul ei cunoscut, glasul ei care îi aprinsese inima. Surorile lui, care\nîi ceruseră să fie necruțător cu ea, nu cunoșteau acest glas, iar părinții ei,\ncare vroiau s-o mărite cu altul, nici ei nu-l cunoșteau.\nXXIX\nTudor Bălosu cel puțin nici nu se gândea în clipa aceasta la ea. Pentru el\nmăritișul Polinei se și terminase. Stan Cotelici avea douăzeci de pogoane de\npământ și hotărâse în mintea lui – deocamdată nu știa nimeni de acest lucru\n– să-și mărite fata fără zestre și anume cu obligația scrisă din partea\nginerelui că renunță la ea, ceea ce însemna la urma-urmei înzestrarea pe\nsocoteala ginerelui, lucru greu de înfăptuit, dar acum nu se gândea la asta.\nÎn timp ce călușarii jucau și lumea se înghesuia în curtea lui mică, Tudor\nBălosu constata încă o dată că locul din spatele casei lui Moromete îi\ntrebuia ca aerul. Nu se mai gândea nici la Boțoghină, socotea afacerea\nîncheiată, se întreba mereu ce anume ar fi de făcut să pună mâna pe locul\nMoromeților și nu vedea nimic și ura împotriva lui Moromete creștea în el\nîn așa fel încât își dădea seama că această ură nu se va opri până ce nu-și va\nîmpinge curtea până sub casa acestuia.\nStarea aceasta nu-l părăsi până seara, și la masă abia băgă de seamă că\nPolina întârzia de la căluș. După masă însă, cineva, o muiere, strigă la\npoartă și îi spuse Aristiței că a auzit că Birică ar fi furat-o pe Polina. „Așa o\nfi?“ se interesă muierea. Aristița răspunse de formă că astea sunt vorbe, dar\nse întoarse în casă înspăimântată și îi spuse bărbatului ei care, auzind,",
  "scoase un răcnet de furie. Victor înjură de astă dată fără nici o eleganță și\nstrigă: „Hai, tată!“ și ieșiră amândoi din curte cu ciomege groase în mâini.\nNici nu se gândeau că Polina ar fi vinovată de altceva decât de faptul că\ne proastă și s-a lăsat amenințată de cel care a furat-o. Când îi spuseseră că a\ncerut-o Stan Cotelici, ea nu zise nimic, era deci limpede pentru ei că numai\ndin prostie s-a dus după al lui Birică.\n– Vezi, tată? Ți-am spus eu că trebuia să-i fi spart capul ăluia aseară\ncând a fluierat în poartă, zise Victor. N-ar fi îndrăznit el acuma să-i iasă\nPolinei înainte.\nLa Birică era lumină în tindă și nimic neobișnuit. Într-un fel foarte\npașnic, fetele spălau vasele, iar Birică-tatăl, în izmene, se pregătea să se\nculce. Rămaseră cu toți uluiți când, fără să strige sau să dea de veste cu\nceva, Tudor și Victor Bălosu și încă vro doi, rude ale acestora, năvăliră cu\nciomegele în tindă și amenințară să iasă Polina afară:\n– Polino, ieși afară de bunăvoie și hai acasă, dacă vreai să nu intru eu\npeste tine! strigă Bălosu.\n– Iar pe dumneata, dom’le Birică, dacă te mai prind că-i ieși Polinei\nînainte, pe cuvântul meu că-ți dau la cap! amenință Victor cu un glas iarăși\nelegant.\nNumai că repede își dădură seama că Birică n-a fost el atât de prost să\ntragă acasă cu Polina. Intrară prin odăi se urcară în pod, căutară prin grajd și\ngrădină…\n– Ia lasă, Victore! spuse Bălosu într-o vreme, oprind cercetările. Ia hai\nacasă! Hai acasă că s-a terminat, s-a făcut de râs, dumnezeul ei de fată…\nLas-o că se întoarce ea, n-avea nici o grijă! dacă n-am s-o omor!\n– Nu e vinovată ea, tată! spuse Victor cu glasul lui spălat. Ar trebui să\nmergem la șeful de post și să…\nDar se opri; își dădu și el seama că n-ar fi izbutit decât să se facă de râs.\n– Ascultă, Birică, dacă voi credeți că o s-o las eu pe Polina la voi, vă\nînșelați! spuse Bălosu în pragul tindei, adresându-se tuturor. Atâta vă spun,\ncă dacă Polina e proastă fiindcă n-am bătut-o, dumnezeul ei de fată, că\ntrebuia s-o bat s-o omor, și credeți că o să-i dau pământ, vă înșelați amarnic,\nîncheie el cu ceva din felul elegant de a vorbi al fiului său. Dar să știți de la\nmine, mai spuse în timp ce Victor și ceilalți se îndepărtau spre poartă, nici o\nbrazdă n-o să-i dau și mai bine ați face să vă duceți acum și să-i spuneți\nacolo unde s-a pitit că n-o să mă împac cu voi orice-ați face! Să lase mai",
  "bine fata să vie acasă și să fim oameni de omenie… Atâta să știți, să nu\nziceți că nu v-am spus! Bună seara!\nBălosu se mai liniștise. N-avea îndoială că ai lui Birică l-au înțeles cum\ntrebuie; să se însoare Birică-fiul cu o fată fără zestre, nu putea fi o glumă\npentru ei.\nNumai că familia lui Birică nu știa nimic. După ce ai lui Bălosu plecară,\nBirică-tatăl rupse tăcerea uimită care stăruia în tindă și porunci:\n– Să se ducă cineva și să afle ce e cu ăla; să-i spună să se întoarcă acasă,\ndacă nu cumva e nebun!\nFata cea mare se îmbrobodi în tăcere și pieri grăbită în întuneric, întârzie\ncam mult, se întoarse cam după vreo două ceasuri. Ea spuse că a fost la ai\nlui Moromete și l-a întrebat pe Nilă. Acesta i-a spus că Birică s-a vorbit cu\nVasile al lui Dumitru lui Nae să stea la ei cu Polina până mâine dimineață.\nFata arăta parcă împăcată cu ceea ce făcuse fratele ei. Ba, ceva din\npovestea aceasta începea chiar să-i placă.\n– Ei, și ai fost la Dumitru lui Nae? întrebă Birică-tatăl supărat de\nînfățișarea fetei. Ce te râzi așa?\n– Păi râd fiindcă Polina era gătită ca o mireasă, spuse fata veselă, dar\nfără să fie ea însăși prea convinsă că asta era pricina veseliei. Am fost la\nDumitru lui Nae și i-am găsit în odaia curată, povesti ea. Erau cu Dumitru\nlui Nae și cu fi-său Vasile și cu toții stăteau și beau vin!…\nFata izbucni de-a binelea în râs, spre stupoarea familiei.\n„Ei, bine c-ai venit, Ileano! m-a luat Birică în primire când m-a văzut. Ia\nstai tu colea, zice, lângă fratele tău și spune-mi că nu ești supărată pe mine“.\n„Eu pe tine?!“ zic. „Păi da, zice, că azi după-prânz m-ai luat la rost…“\n„Treaba ta, zic, ești mai mare! N-o să te învăț eu!“ „Ei, ia lasă, Ileano, zice\nDumitru lui Nae cu glasul ăla al lui. Ia lasă“, zice.\nFata pufni din nou și se făcu roșie de rușine, dar nu-și putea stăpâni\nveselia.\n– Ce e cu tine?! se dumiri tatăl deodată. Ai băut ceva pe-acolo! constată\nel cu reproș.\n– Să-l ia moartea pe Dumitru lui Nae, mi-a dat cu sila, se dezvinovăți\nfata, supărată acum că se făcuse de rușine dintr-un pahar de vin.\nToți înțeleseră că fata n-a mai găsit de cuviință să-i spună lui Birică și\nPolinei despre amenințarea lui Bălosu. Ar fi fost zadarnic, n-ar fi izbutit\ndecât să le strice bucuria. Încât familia se împacă cu ideea că, bine sau rău,\nBirică s-a însurat.",
  "În zori se pomeniră cu Birică și Polina intrând în casă, se treziră și\nrămaseră cu ochii mari și fără glas, iar mama abia putut să mai exclame:\n– Birică, mamă! Iar Polinei: Și tu, Polino!\nSe uitau la ei și parcă nu le venea să creadă că doi inși pot arăta atât de\nbucuroși, că le poate sta atât de bine unul lângă altul. Surorile cel puțin\nparcă se prostiseră cu totul, iar cea mică nu se sfii chiar să rămână mai mult\ntimp cu privirea asupra Polinei și să spună:\n– Ce frumoasă ești, țață Polino!\n– Maică, să vă fie cu noroc! se rugă parcă mama, apropiindu-se. Polina\nîi luă mâna și i-o sărută; mama o îmbrățișa, dar nu se putu stăpâni și izbucni\nîn lacrimi. Polina însă era veselă, și la lacrimile soacrei ea se veseli parcă și\nmai tare.\n– Nu plânge, mamă, că mai avem și nunta, spuse ea.\nAdică dacă era vorba să plângă de bucurie, să plângă la nuntă, când\nbucuria o să fie mai mare, și aceste cuvinte sporiră și mai mult bucuria\naceasta de acum, venită parcă pe neașteptate.",
  "PARTEA A DOUA\nI\nÎn ziua când Achim se pregătea să ia drumul spre București, de\ndimineață căzu o ploaie scurtă și furtunoasă care se porni cu picături rare și\nputernice ca de piatră. Pe prispa casei Moromeților stătea un tânăr îmbrăcat\nîntr-o dulamă jerpelită și fuma în tăcere, gânditor, fără să ia în seamă ploaia\ncare zguduia cerul. Achim se uita nemișcat la el, rezemat de stâlpul\nparmalâcului. În curând pământul se acoperi de clăbuci și aerul se încețoșa\nca de toamnă.\nMai galben ca ceara – după bătaia cu pândarul îl prinseră iarăși frigurile\n– Niculae ieși pe prispă și se opri între tânărul tăcut și fratele său Achim.\nCatrina și fetele, Moromete, Paraschiv și Nilă stăteau și ei nemișcați,\nîmprăștiați pe toată lungimea prispei și ascultau înfiorați zgomotele\nvăzduhului.\n– Chestiunea asta nu prea îmi vine mie la socoteală, spuse Moromete\nnemulțumit. Planta are sucurile ei care…\n– Mai bine închină-te la Dumnezeu să nu dea piatră, îl întrerupse\nCatrina înfricoșată că omul ei cârtea acum împotriva norilor. Tito, Ilinco,\nînchinați-vă voi, că ăștia…\nDar nu se închină nimeni. Din grădină se auzi zgomotul cuiva care vroia\nsă intre în curte. Era Duțulache. Se ridicase dincolo de poartă cu labele pe\ngard și schelălăia; poarta grădinii era prinsă în lanț. Câinele dădu ocol prin\nspatele casei, ieși în goană prin grădiniță și străbătu bătătura supărat și\nfleșcăit de ploaie, se piti sub streașină mică a grajdului.\n– Duțulache, vin, mă, încoa’?! îl chemă Moromete familiar.\n– Achime, după ce stă ploaia, pleci? întrebă Niculae cu ochii aprinși,\nuitându-se cu dragoste când la fratele său, când la tovarășul acestuia care\nstătea tăcut pe prispă.\n– Da, plecăm, îi răspunse Achim.\n– Și nu e așa că vă întoarceți taman la toamnă?\n– Așa o fi!\n– Bietul de el, l-a prăpădit de tot pârlita aia de Bisisica, murmură mama,\nla auzul glasului tremurat și plin de teamă al băiatului. I-e drag și lui să se\nducă la școală, continuă ea. Copiii oamenilor stau cu cartea și el zace aci pe",
  "capul meu și plânge în fiece seară, zise Catrina mai departe, trăgând albia\nde spălat sub streașina casei.\n– Păi să se ducă, de ce nu se duce! spuse Moromete iritat. Și ce să caute\nla urma-urmei? Că de trecut clasa tot nu-l mai trece! Atunci cum? Doar așa,\nca să se afle și el în treabă?!\n– Nu e vorba că să-l treacă clasa, zise femeia. I-e drag și lui… că toată\nziua stă singur pe izlaz și i-o fi urât…\n– Ce-i facem, Paraschive, ce dăm la caii ăia? zise Moromete luând\nvorba femeii din gură.\n– Mai sunt niște coceni… mormăi Paraschiv.\n– Și tu ce faci, Nilă, ce găinezi acolo pe scaun? spuse Moromete din ce\nîn ce mai iritat. Ia du-te și adu hamurile alea să le mai dregem… Niculae,\nvezi unde e sula, ad-o încoace…\n– Ilinco, dă-i sula lui tata, vezi că e pe poliță, deasupra ușii, zise Niculae\nfără să se miște dintre cei doi.\n– Și zici că să te mai duci la școală! se răsti mama nemulțumită.\n– Da’ ce, o doare ghearele să-i dea sula de pe poliță?!… mormăi Niculae\narțăgos.\nÎn loc să se supere, femeia avu un zâmbet ascuns. Asemănarea dintre\ncopil și tată o izbise în clipa aceea. „Neamul, lovi-l-ar moartea să nu se\nstingă!“ gândi ea.\nDupă o jumătate de ceas ploaia se opri și Achim scoase oile din obor.\nMoromete stătea cu fruntea aplecată în hamuri și cosea. Abia când fiul ieși\ncu oile în drum și se întoarse să-și ia ziua-bună, omul strigă de pe prispă\nfără să-și ridice privirea din curele:\n– Achime!\nAcesta se apropie. Niculae se apropie și el, chipul lui galben se\nînsuflețise de bucurie.\n– Vezi cum îi faci p-acolo! mormăi Moromete mereu cu fruntea și cu\nsula în hamuri. Te lăudai că… Tăcu câteva clipe lungi, apoi, deodată,\nîncurcat și nemulțumit, ridică fruntea din curele: Soră-mea Guica clănțăne\npe la toate ulucile că nu vă las să vă căpătuiți! înfipse sula adânc și se opri\nuluit: Auzi?! Nu vă las eu!\n– Ai, mă, Achime, ce faci? Când mai ajungem noi la București? strigă\nflăcăul din drum.\nMoromete își întoarse privirea spre poartă și observă:\n– Ce e, mă, Cătănoiule?! Crezi că se mută Bucureștiul din loc?",
  "– Hai, nea Ilie, dă-o dracului! răspunse flăcăul supărat.\n– Du-te, mă, și aranjează-te, viu și eu acuma, zise Achim așezându-se pe\nprispă lângă tatăl său.\nMoromete scoase sula din ham și se întoarse spre Achim:\n– Na! făcu el. Uitați-vă la ăsta! Ce-o mai fi așteptând?! Ce mai aștepți,\nAchime?\nNiculae izbucni în râs.\n– Tu ce râzi, mă, ca proasta? se supără Moromete, căruia pesemne că\nnu-i ardea de glumă.\nAchim se ridică de pe prispă și porni spre poartă.\n– Vezi că peste o săptămână începem secerea, zise Moromete tare, cu\nspatele spre drum. Cumpără d-acolo câteva seceri și trimite-le prin ăsta al\nlui Scămosu… că n-avem cu ce secera.\n– Unde îl găsesc eu pe Scămosu? răspunse Achim, oprindu-se din mers.\n– Întreabă și tu pe cineva p-acolo: „Mă, unde trage alde Scămosu de la\nnoi din sat?“ și o să-ți spuie! Fiindcă toată lumea îl cunoaște p-acolo! îl\nlămuri Moromete sarcastic.\n– Hai, Ilie, lovi-o-ar moartea de vorbă! zise Catrina. Omul pleacă la\ndrum și tu… Achime, ia-mi și mie o basma, că îmi iese părul prin cap, mi-e\nrușine și mie de muieri la biserică… se rugă apoi mama.\n– Auzi, mă, Achime, ce spune mă-ta? zise Moromete dintre hamuri cu\nun glas furios. Trimite pentru ea și pentru fetele astea, așa, cam… o duzină\nde basmale.\nParaschiv și Achim izbucniră într-un râs, care mamei i se păru nerușinat.\nEa se făcu roșie de mânie și nu putu înghiți batjocura:\n– Și ce dacă zic? spuse ea. Zic și eu ca o mamă, care…\nMoromete întoarse fulgerător capul spre ea. Catrina tăcu o clipă.\n– Ia nu te mai uita! îl înfruntă apoi. „Așa cam o duzină de basmale!“ îi\nimită ea glasul furios și adăugă cu dispreț: Cloșcă! Stă între hamuri și\nvorbește! Guica al treilea!\nDar Niculae era vesel, și Catrina nu-l mai luă în seamă pe bărbatul ei. Se\nuita la Niculae care îi tot sărea lui Achim în spinare, încerca să-i pună\npiedică și cum acesta arăta pentru bucuria lui o înțelegere mai mult decât\nbinevoitoare, Achim chiar promise că dacă anul ăsta Bisisica rămâne\nstearpă, are s-o taie la București și are s-o vândă. Ce ciudat era copilul ăsta,\ngândea mama despre Niculae. El nu-și ura frații vitregi…",
  "– Niculae! îl chemă ea mai târziu, după ce Achim nu se mai văzu. Ia-o și\ntu prin grădină, vezi să nu bage tat-tău de seamă, și du-te la școală!\nNu pentru că taică-său ar fi avut ceva împotriva școlii, dar astăzi, după\ncum socotea Catrina, nu l-ar fi lăsat să se ducă la școală, l-ar fi prins pe\nNiculae să-i țină, de pildă, hamurile…\nNu mult după plecarea lui Achim, pe ulița Moromeților fu văzut șeful\nsecției de jandarmi însoțit de doi soldați cu puștile în bandulieră și de un om\ncu capul bandajat. Câinii lătrau nu ca la urs, ci într-un fel deosebit, și anume\nașa ca pentru niște oameni-jandarmi. Mare îi fu mirarea lui Moromete când\nvăzu, dintre hamurile și curelele lui, că șeful secției trece podișca și intră\nchiar la el în curte.\nDuțulache, care până atunci stătuse liniștit, porni glonț fără să latre și ar\nfi sărit în capul șefului dacă acesta nu s-ar fi tras înapoi și nu ar fi închis\nrepede poarta.\nCatrina se sperie rău:\n– Mă! îi spuse omului. Scoal’ în sus. Jandarmii! Apoi către fete: Și voi\nce stați? Intrați în casă!\n– Ce-ai, fa, cu ele? zise Moromete, văzându-și de treabă…\n– Moromete, strigă un glas din poartă, vin’ până aici! Moromete abia\nacum ridică fruntea și se uită cu adevărat spre drum.\nChipul i se prefăcu surprins.\n– Vin’ până aici, Moromete, ce, n-auzi? strigă iar șeful de post, ezitând\nsă intre în curte.\nMoromete își lăsă fruntea în jos și spuse încet, înfigând sula într-o curea,\nca și când ar fi vorbit hamurilor: „…Pe mă-ta și pe tine, găinarule! Parcă ai\nfi mâncat cu mine dintr-o strachină!“ Apoi ridică fruntea și răspunse cu un\nglas binevoitor, glumeț chiar:\n– Acu’ de ce m-oi fi făcând să mă scol degeaba?! Ce-i fi având cu\nmine?!\n– Moromete, n-auzi să vii pân’ la poartă?\n– Hai, domnule, că n-o să te mănânce! De ce mai porți pușca aia în\nspinare? Dacă te mușcă îți dau autorizație să tragi în el…\nȘeful de post, însoțit de cei doi soldați și de civilul bandajat la cap\nintrară în curte și se apropiară de prispa casei.\n– Nea Ilie, zise șeful de post oprindu-se înaintea hamurilor, bună-\ndimineața!",
  "„Așa!… pe mă-ta de ‘oț!“ își spuse Moromete în gând, satisfăcut. Apoi\nrăspunse cumsecade:\n– ‘Neața, domnule Florică! Stați pe prispă! Uite, mai dreg și eu hamurile\nastea, că s-au cam prăpădit… mai spuse el, deși nimeni nu-l întrebase ce\nface.\n– Nea Ilie, unde e băiatul ăla al dumitale care a fost duminică cu caii\nprin Răteasca? Trebuie să-l iau la post, am primit o reclamație de la moșie.\nAzi-dimineață, personal, a venit la mine administratorul și a reclamat… S-a\napucat cu omul ăsta, a băgat caii și oile în ovăzul moșiei, l-a bătut pe pândar\npână l-a nenorocit și i-a luat și pușca! Acum te-ai lămurit? încheie șeful de\npost mai puțin familiar.\n– Cine s-a apucat cu omul ăsta? Administratorul? întrebă Moromete\ndupă un lung timp de gândire.\n– Moromete, nu te preface că nu înțelegi!! zise jandarmul.\nMoromete nu mai zise nimic. Se căută prin buzunarul flanelei și scoase\nde acolo niște praf de tutun. Începu să rupă dintr-un jurnal. Stătea înconjurat\nde hamuri și nu spunea nimic. După chipul posomorât se părea că\nchibzuiește adânc ce trebuie să facă. Șeful de post își pierdu răbdarea.\n– Haide, nea Ilie, că n-am venit să stau la taifas cu dumneata.\n– Mă vezi pe mine tăifăsuind, ori nu ești în toate mințile?! răspunse\nMoromete ieșindu-și și el din sărite.\n– Moromete, nu glumi cu mine că o pățești! zise șeful de post, strângând\npatul puștii și ridicându-se de pe prispă înfuriat. Cei doi soldați strânseră și\nei patul puștilor.\n– De ce s-o pățesc? întrebă Moromete răsucindu-și țigarea. Apoi adăugă:\nCe, m-ai prins cumva furând găinii și apăsă cu un anumit glas pe cuvântul\ngăini.\n– Cheamă băiatul, Moromete, și nu mai sta cu mine la discuție! zise\nșeful de post stăpânindu-se. Eu n-am nimic cu dumneata! Dacă ar fi vorba\nsă am, întreabă-l pe Nilă, ălălalt băiat al dumitale, să-ți spună cum m-am\npurtat cu el la premilitară, când era s-o pățească. Ce dracu, ne jucăm de-a\nbaba-oarba!? Ei, fir-ar al dracu’ de om, te porți bine cu el și el jefuiește\nmoșia… Cheamă băiatu! Nu-i fac nimic, îi iau declarație și pe baza ei, să se\njudece cu ăsta!\nMoromete prinse sula în mână și arătă în spate:\n– Du-te la ăstălalt, la alde Bălosu, sau la alde Voicu Câinaru că și ăia au\nbăieți care se duc cu vitele.",
  "– Moromete, n-o mai scălda, îți spun cu frumosu, zise șeful de post\namenințând. Nu mă face să pun soldații pe urma lui și să spui că sunt om al\ndracului. Băiatul dumitale a fost cu caii și cu oile și a intrat pe moșia\nboierului.\n– Nu e boier, e boieroaică! observă Moromete.\n– Să știi că te dau în judecată și o pățești urât, îl preveni jandarmul.\nOmul ăsta nu minte! Crezi că i-a cășunat așa, ca orbul, pe băiatul dumitale?\n– Dar ca pe ce i-a cășunat?! Ca orbul i-a cășunat, nu vezi? răspunse\nMoromete căznindu-se să-și lipească țigarea. Cine știe cu cine s-o fi bătut și\nfiindcă n-a mâncat destulă bătaie îl taie capul să intre în târla mea, cu șeful\nde post!\n– Nene, zise paznicul înfumurat, eu n-am nimic cu dumneata. Dar știu\ncă e băiatul dumitale. Am întrebat al cui este și mi-au spus. Am întrebat și\npe băieți și mi-au spus: „Ai lu’ Ilie Moromete!“\n– Ce vorbești? bolborosi Moromete absent. Iete-m’! Ai lui Moromete,\nai? Deștept mai ești! Ce-i fi crezând, că numai un câine e ciunt de coadă?\n– Moromete, cheamă băiatul și nu mai discuta! mârâi șeful de post\nuitându-se la soldați într-un anumit fel. Ia puneți mâna și căutați-l! ordonă\nel. Puneți mâna pe el, că dacă n-am să-i trag o bătaie de-o să…\nSoldații intrară în casă tropăind, iar șeful de post porni spre grajduri, în\ndrum se mai întoarse spre omul bandajat la cap:\n– Îl cunoști, mă?\n– Îl cunosc și mort, răspunse pândarul apropiindu-se și el de șef să\ncaute.\n– Cum să nu-l cunoști, dacă te-a picnit în moalele capului, observă\nMoromete vesel. Apoi se supără: în loc să te apuci de muncă, bați câmpii în\nbocanci, păzești pe boier!\nMoromete nu s-ar fi supărat pe pândar dacă în legătură cu moșia nu și-ar\nfi adus aminte de discuția de la fierărie și de Țugurlan. Avea dreptate\nȚugurlan: prostu ăsta în bocanci în loc să vrea să rupă și el un lot din moșie,\nstă și o păzește să n-o fure cineva și trage cu pușca cu sare în copiii\noamenilor.\n– Auzi, mă, prostule, că nici nu știu cum te cheamă! reluă Moromete și\nmai supărat. Bine ți-a făcut, dacă zici că te-a bătut, și nu-l mai căuta\ndegeaba, că a plecat la București; așteaptă-l și tu să se întoarcă. Până atunci\npoate că îți mai trage cineva o bătaie!",
  "II\nJandarmi în curtea cuiva nu putea fi ceva de laudă. Catrina, de obicei\nînspăimântată în asemenea împrejurări, de astă dată stătea în tindă și nu-și\nputea înăbuși râsul. De la o vreme, mai ales de duminică încoace, bărbatul\nei avea mereu starea aceasta de nemulțumire și iritare care ei îi stârnea\nveselia, o stare ciudată pe care ea o numea suceală. Moromete era într-\nadevăr nemulțumit de ceva, dar era parcă nemulțumit mai mult de însuși\nfaptul că era nemulțumit decât de acel ceva care îi stârnea de fapt\nnemulțumirea. Catrina nu-și ascundea satisfacția când îl vedea apucat de\nstarea aceasta, ea știa ce înseamnă, și se simțea parcă răzbunată.\n– Aha! exclamă ea după ce jandarmul plecă amenințând. Nu mai zici că\nsuntem noi proaste?! Na! mai zi și acuma! Că ești deștept tu să te cerți cu\nun pândar! Ooo! exclamă Catrina ridicând o mână spre cer. Ai umplut\npământul cu deșteptăciunea ta!\nMoromete se uită uimit la mâna ei și în ciuda iritării care îl stăpânea,\ntrebui să convină că nevasta lui era reușită.\n– Intră, fa, în casă! râse el uitând o clipă de starea lui. Vezi să nu-ți înfig\nsula asta undeva!\n– Desfrânatule, spuse Catrina cu indignare bisericească. Ești mort după\nședere și după tutun! Habar de grijă n-o să am, să știi! amenință ea. Și intră\nîn casă triumfătoare.\nȘtia că n-o să treacă mult și o să le strige, pe ea și pe fete, să se\nsfătuiască cu ele, nefiind în stare, sau nevroind, nu se putea ști, să hotărască\nsingur ce era de făcut.\nDar Catrina amenința degeaba: nu se putea stăpâni să nu fie alături de\nel. Tot așa se întâmplă și astăzi; când Moromete lăsă hamurile și intră în\ncasă, ea chemă cea dintâi fetele cu glas îngrijorat:\n– Tito, Ilinco! Hai la tată-tău! Hai, că ce-o să fie acuma fără oi, o să fie\nvai de capul nostru, o să mâncăm știr și urzici!\n– Păi dar! exclamă fata cea mare supărată. Taci că te găsi grija! Când îl\nîndemnai pe tata să-l lase pe Achim să plece, mă făceai pe mine proastă!\n– Ho! o opri mama împăciuitoare. Ho, că n-o să murim! Trăiește lumea\nși fără oi. Mai rău e de tat-tău, că vă duce grija și nu știe nici el ce să facă.\n– Ba o să-i dau să mănânce numai urzici! se împotrivi Tita intrând în\ncasă peste tatăl ei.",
  "Paraschiv și Nilă nu erau acasă, plecaseră nu se știe unde. Niculae\nfugise la școală. Ilinca intră și ea în odaie și se așeză lângă sora ei. Stăteau\namândouă supărate și potrivnice și păreau hotărâte să nu-i dea tatălui nici o\nmână de ajutor. Mama se așeză pe celălt pat, dar nu prea aproape de\nbărbatul ei. Ea vorbi cea dintâi și spre surprinderea tuturor începu prin a-l\nînvinui pe tată de un lucru la care nu se gândise nimeni până acum, și\nanume că nu era rău că i s-a dat drumul lui Achim la București, dar de ce\ntrebuia să i se dea drumul cu toate oile? Nu se putea să fi lăsat aci șapte-opt\ndintre ele și să aibă familia ce mânca? Se putea, cum să nu se poată, dar așa\nse întâmplă într-o casă unde stăpânul sade toată ziua și bea tutun: toate ies\nde-a-ndoaselea și toți trag în toate părțile! Cum o să fie bine?!\nCe ciudat lucru! Auzind aceste învinuiri, tatăl nu numai că n-o opri pe\nmamă să vorbească mai departe, dar lăsându-și fruntea în jos, el parcă chiar\no îndemna să-l învinuiască și mai mult. Ceea ce Catrina și făcu, și încă cu\nmultă pricepere, deoarece nu era prima dată când jucau împreună, față de\ncopii, această comedie.\n– Că dacă ne-am învățat cu ele, acum o să fie rău… Mai bine nu le-am fi\nluat și n-aveam greutatea la bancă! Numai tu ești vinovat: cu cinci mii de lei\npe care i-am plătit astă-toamnă la bancă cumpăram o vacă și era mai bine și\nnici prăpăditu ăla de Niculae nu se mai chinuia cu ele pe izlaz… Că am zis\ncă din pricina lânii, că vaca dă lapte, dar oile dă și lână… Iar acuma uite că\nn-o să fie nici una, nici alta, și fetele astea, râde lumea de ele! Râde Guica!\n– Ei, mânca-o-ar pământul de Guică! spuse Moromete cu fruntea în\npământ.\n– Mânca-o-ar pământul, dar vine colea și te face de râs! i-o reteză\nCatrina cu asprime. Vine colea și râde de asta mai mare, că ar vrea să se\nmărite cu Victor!\n– …Pe mă-sa de Victor! mormăi tatăl posomorât.\n– Pe mă-sa, pe mă-sa, dar ce-ți pasă ție dacă fata o să rămână aici\nnemăritată? strigă Catrina furioasă.\n– Ia mai taci din gură, mamă, că nu e vorba de măritiș! Dacă e vorba să\nmă mărit, și mâine mă mărit! spuse Tita supărată pe mama ei.\nMama tăcu. Izbutise deci să atragă și spre ea supărarea fetelor.\n– Chestiunea stă în felul următor, începu Moromete cu un glas mai puțin\nvinovat decât s-ar fi crezut, totuși prevenitor. Nu e asta care zice mă-ta, se\nadresă el fetelor, că dacă e să cauți în satul ăsta – și de astă dată se adresă\nmamei – n-ai să găsăști o fată mai vrednică decât Tita. Nu e problema asta!",
  "Și nici că am rămas vara asta fără oi! Că fetele astea sunt supărate și îmi\nspun mie că o să-mi dea numai urzici! Poți să-mi dai și scaieți, Tito, că eu\nnu mă supăr! o asigură el și rămase o clipă nemișcat și convins (adică toată\nlumea știe că el mănâncă orice și se miră că fata îl amenință cu urzicile).\n– Hai, lovi-o-ar moartea de suceală, vorbește ca lumea, nu te mai\nfandosi! spuse Catrina, izbutind să nu pufnească în râs.\n– Păi nu e problema asta!!! se dezvinovăți Moromete uitându-se la\nmamă și rugându-se parcă de ea, cu durere, să fie înțeles că nu e vorba de\nce-o să mănânce el.\n– Spune odată și nu mai ține fetele aici, că au treabă!\n– Ce facem cu fonciirea! aruncă Moromete deodată grăbit și cu mâna\nfăcu gestul: iată, asta e problema! Ce facem cu fonciirea, că vine ăla peste o\nsăptămână și nu ne mai iartă! repetă el cu un glas dramatic. Că nu e vorba\nde urzici, încheie supărat și posomorât.\nDar atât glasul său dramatic cât și supărarea cu care încheie nu făcu\nfetelor nici o impresie. Tot așa, el părea mai mult supărat că era el supărat,\ncă nu-i era lui bine.\n– Atunci de ce n-ai făcut cum am zis noi? spuse Tita, ghicind această\nstare ascunsă a tatălui. De ce i-ai dat drumul la București? De ce-ai tăiat\nsalcâmul? Dacă e vorba să răbdăm, barim să știm că nu răbdăm degeaba, că\no să vie grâul și o să avem, nu să-l vindem să plătim banca.\n– Și dacă nu pleca Achim la București cu ce plăteam? întrebă tatăl vrând\ns-o încurce, deși gândul fetei era limpede.\n– Cu ce plăteam? Cu oile plăteam. Le vindeam și plăteam, spuse fata.\n– Aha! făcu Moromete fără noimă.\n– Și ne rămânea și lâna și aveam și ce mânca toată vara, spuse și Ilinca.\n– Măi fetițelor! se rugă Moromete din nou, îndurerat că nimeni nu\nînțelege ideile lui atât de simple. Măi fetițelor, repetă el, păi nu ne-am\nînțeles noi că o parte din bani ne trimite Achim să plătim banca? Nu ne-am\nînțeles așa? Ce Dumnezeu, uităm de la mână pân’la gură? De ce să vindem\noile? O parte din bani ni-i trimite Achim, iar ce n-ajunge pentru bancă, mai\ndăm din grâu! Așa s-ar făcea că ne-ar rămâne oilea aici, am plăti banca și n-\nam vinde nici cine știe ce grâu! De ce nu înțelegeți voi!\nMama se prefăcu că a înțeles.\n– Ar fi bine așa!\n– Păi așa trebuie să fie! se miră Moromete că există îndoieli în privința\nasta. Așa trebuie să fie, repetă el convins. Vedem cu toții că Dumnezeu are",
  "grijă de noi (și aceste cuvinte el le spuse ca să-i facă plăcere mamei), are să\nse facă grâu berechet și în felul ăsta scăpăm de bancă pe jumătate și ne\nrămân și oile! Nu mai spun de banii care le rămân lor! O să-i las să facă ce\nvor ei cu banii ăia! Și dacă o să fie cinstiți și n-o să se apuce să înșele\nlumea, o să fie bine de toți!\nMoromete tăcu și mama se uită nedumerită la fete. Era limpede: avea să\nfie bine, de ce mai erau nemulțumite?\n– Lasă, maică, răbdăm și noi vara asta! le mângâie ea.\n– Dar ce-i facem cu fonciirea! turnă Moromete apă rece peste propria-i\nliniștire. Și ce-i facem cu fonciirea acuma! Că dacă ar fi să ne mai lase și\nanu ăsta, poate o veni vreo lege să ne mai taie din ea! Trebuie să vie, fiindcă\ntoată lumea geme, dar ne apucă de ea acuma.\n– Păi cât avem noi de dat? se interesă Catrina.\n– Patru mii!\n– Păi mai plătește și tu din ea acolo și las-o până la anu! îl sfătui Catrina.\n„Mai lasă-ne, Jupuitule, nu ne lua cămașa din spinare“, vorbește și tu cu el!\n– Am vorbit… pe mă-sa de jupuit cu ochii ăia ai lui, am vorbit, cum să\nnu vorbesc, răspunse Moromete furios. M-a trimis la perceptor, zicea că\nnumai perceptorul poate să mă amâie. M-am dus la ăla și ăla, oleu, nici nu\nvrea să stea de vorbă. Dar n-ar fi nimic dacă m-ar amâna până după culesul\nporumbului. Ași vinde și din porumb, că o să se facă și porumbul, și am\nscăpa, dar mă apucă acuma!\n– Împrumută-te și tu la Aristide!\nAsta era! Aici vroia să ajungă. De fapt hotărârea de a se împrumuta o\nluase el mai dinainte dar vrusese să aibă și girul fetelor. Moromete se ridică\nde pe pat și deodată părăsi consiliul de familie.\n– Aoleu, mă dor oasele! se cumpăni el pe șolduri.\nAvea cu totul alt glas. Se îndreptă spre ușă și ieși, lăsând-o pe Catrina să\nse descurce ea cum o ști cu fetele.\nIII\nAristide nu fusese cămătar și nu împrumutase bani decât la începutul\nînceputurilor, acum vroia să se uite acest lucru, dând de înțeles că el se\nîmbogățise datorită politicii.\nA împrumuta cu bani și a sta la pândă pentru ca în momentul potrivit să-\nl scoți pe om la vânzare sau a „ajuta“ pe cineva în așa fel încât ajutorul",
  "acesta să-ți fie întors de cinci ori mai mult, de pildă să dai un sac de grâu și\nsă-l primești înapoi după treieriș, dar la prețul din timpul iernii, în felul\nacesta putea să facă avere Tudor Bălosu, care niciodată n-avea să ajungă\nprimar, dar nu Aristide, care străbătea județul pe motocicletă și avea\ndeschisă ușa preotului, a judecătorului și chiar a prefectului. Aristide nu mai\nîmprumuta nici bani, nici cereale, avea nevoie de ele pentru combinații\ncomerciale în afara satului, care trebuia să rămână numai o piață, ca să\nzicem așa, a prestigiului politic și socotea că pe bună dreptate afacerile\nacestea mărunte cu oamenii sfârșeau totdeauna, din punct de vedere\nelectoral, prost pentru cel care le făcea. Crâșmac, adversarul său țărănist,\nnici acum nu știa pentru ce, numai după doi ani, căzuse în alegerile pentru\nconsiliile comunale.\nMoromete știa că Aristide nu împrumuta bani, dar asta n-avea nici o\nimportanță. Mult mai important era faptul că el, Moromete, se ducea la\nAristide sa-i ceară ceva.\nCasa lui Aristide era așezată în centrul satului, unde se încrucișau toate\ndrumurile comunale și județene. Centrul semăna cu un cerc turtit și tăiat. De\naici se putea apuca spre răsărit, șoseaua Glavacioc – București (80 km);\nspre miazăzi, spre Dunăre (60 km); gara era la 4 km de sat, iar spre munte,\nspre „creierul Carpaților“ cum spuneau oamenii, era de obicei urmărită\nșoseaua care însoțea calea ferată până la Pitești – Curtea de Argeș.\nClădirea cea mai impunătoare a comunei era banca populară cooperativă\n„Primăvara“, clădită în 1931 și care dăduse faliment îndată ce apăruse legea\nconversiunii. Era clădită în stilul primăriilor comunale, dar mult mai mare,\ncu paisprezece trepte de ciment, cu câte două coloane în părți și cu două\nintrări laterale mai mici. Acum era folosită la întrunirile consiliului\ncomunal, sau ale comitetului bisericesc, sau în timpul campaniilor\nelectorale. Uneori tinerii obțineau aprobarea lui Aristide pentru baluri și\nserate.\nAlături de bancă, înconjurată de o bogată grădină cu pomi și straturi de\nzarzavat și flori, se afla casa parohului Petrică Provinceanu, care imita\nclădirea băncii. În partea cealaltă a centrului, ocupând o mare întindere de\npământ, se vedea conacul fostei moșii, cu numeroase dependințe. Acum\nconacul era închiriat de maior (sau vândut, nimeni nu știa) stației de\nagronomie și montă care fusese înființată de curând. Bătrâna Marica și fiica\nei cu părul verde locuiau în spatele stațiunii, într-o clădire ceva mai mică\ndecât conacul. În fața stațiunii, peste drum, se afla o căsuță mică și",
  "pipernicită: acolo locuia ruda lui Moromete, Parizianul, „Guica al doilea\nmai prost“, cum îi zicea Catrina. Mama lui Parizianul era soră cu nevasta\ndintâi a lui Moromete și pe vremuri ea însoțise la Paris, ca servitoare, pe\ncucoana Marica. La câteva luni după ce se întorsese de acolo născuse,\nnemăritată fiind, un băiat pe care Moromete îl poreclise Parizianul.\nParizianul era mai mare decât Paraschiv, și se însurase de mult; avea un\nbăiat cam de seama lui Niculae. De nenumărate ori Aristide îi oferise\npământ și bani, numai să-și vândă casa și locul care stăteau înfipte ca un cui\nîn coasta gospodăriei acestuia. Nu vroise.\nAristide avea o curte imensă care înconjura din trei părți și căsuța și\nlocul lui Parizianul. În curte se ridicau două șoproane uriașe sub care se\nodihneau o batoză vopsită în roșu și un vapor al cărui coș răzbătea printr-o\ngaură făcută în acoperiș. Casa lui Aristide era toată învelită în coarde de viță\ncare se împleteau de la stâlpi până la streașină, ajungând până în vârful\nacoperișului. Casa era împrejmuită cu un gard mic făcut din scânduri\nvopsite cenușiu, iar în spațiul dintre prispă și gard creșteau flori. De-a\nlungul gardului dinspre drum, pe partea dinafară a curții, Aristide lăsase o\nfâșie lungă pentru jocul de popice. Construise chiar anume un fel de\nacoperiș, demontabil, pe care îl întindea peste gard atunci când ploua.\nAvea cârciumă, care era așezată cu obloanele spre centru. Doi stâlpi în\nafară susțineau o prelungire mare a acoperișului, sub care Aristide scotea\ntrei-patru mese mici cu scaune, la care se putea așeza oricine.\nÎn continuarea șoselei, de la centru spre răsărit veneau rând pe rând: o\nfântână de piatră, școala primară, o uliță care ducea spre prima biserică,\nprimăria comunei, față în față cu primăria, casa notarului, alături de el casa\nginerelui, directorul școlii primare, învățătorul Toderici, apoi casa celui de\nal doilea paroh al comunei, un tânăr învățător care se făcuse popă și reușise\nsă împartă chiar anul acesta parohia în două (acum umbla prin sat și\nstrângea de la oameni să repare vechea biserică). Alături de el se afla\nmagazinul comercial și casa lui Petre Ianculov, vechi negustor al comunei.\nAcesta era centrul sau Devale, cum i se spunea, pentru că într-adevăr\ncomuna semăna cu o albie și orice uliță pornea la vale spre fundul acestei\nalbii. La marginea dinspre răsărit a comunei, pe un câmp deschis,\nîmprejmuit cu un gard înalt de sârmă ghimpată, se afla moara cu valțuri a\nlui Aristide și presa de ulei.\nMoromete îl căută pe Aristide la primărie și întrebă secretarul dacă\n„domnul primar ăsta“ e aici.",
  "Secretarul primăriei era un om care avea pentru Moromete multă\nconsiderație. Cândva Moromete fusese consilier comunal, o singură dată și,\nnu se știe de ce, nu-i plăcea să i se amintească de acest lucru, era și acum\nmembru în comitetul bisericesc dar nu se ducea niciodată la adunări, și pe\nvremea aceea, murind secretarul primăriei, Moromete îl susținuse în\nconsiliu pe tânărul Oprescu, secretarul de acum, care nu uita acest serviciu\nși îi păstra lui Moromete o veche și inutilă, nu recunoștință, ci considerație,\nrecunoștința fiind ceva care trebuia să i se cuvină lui ca secretar, fiindcă el\nera acela care scotea pentru oameni copii după registrul de nașteri, acte de\nnaționalitate și origine etnică, bilete pentru vite și adeverințe…\n– Am onoarea, dom’le Moromete! spuse secretarul fără să se oprească\ndin scris: scria nemaipomenit de repede și de frumos și izbutea să facă acest\nlucru fiind, ca orice secretar de primărie, jumătate beat; am onoarea și toată\nstima, repetă el, cu ce te pot servi?\n– Cu o țuiculiță, spuse Moromete ironic. Primarul ăsta e aici?\n– Este! răspunse secretarul cu un glas ca de chelner. Este! strigă el,\ncontinuând să scrie în felul lui nemaipomenit, spre admirația oamenilor,\ncare nu lipseau niciodată de pe capul lui.\nMoromete ieși din birou și intră la primar.\nAristide îl întâmpină cu voioșie. Era un om cu trăsături tinerești, deși\navea tâmplele încărunțite. Gulerul alb al cămășii, răsfrânt peste haină,\naccentua buna dispoziție tinerească a primarului.\n– A… Moromete! strigă el ridicându-se de după birou și dând la o parte\nhârtiile și ziarele pe care le răsfoia. Aha! Aha! exclamă. Ai citit în gazetă\ndiscursul lui Madgearu și ai venit să-mi spui că o să cadă guvernul!\nȘmecher Moromete! Crezi că o să ieși primar!? He, he, he! Hai noroc!…\nStai jos, nea Ilie, stai pe scaun. Ce faci, domnule? E posibil, după cum se\naude, că la toamnă o să fie alegeri generale, dă-o în… mă-sii, trebuie să intri\nîn consiliul comunal.\nAristide se întoarse vorbind la birou și, așezându-se la loc pe scaun se\ndădu puțin pe spate și se întrerupse familiar și totodată politicos:\n– De ce nu stai, nea Ilie! Stai, domnule, pe scaun!… Ia spune-mi, nea\nIlie, Cocoșilă ce mai face?\nMoromete, depășit de veselia și politețea primarului, se așeză pe scaun\nși nu zise nimic. Aristide, degajat, reluă printr-o nouă exclamație:\n– He, he, he! râse el. Cocoșilă îi înjură pe liberali, dar nu vrea să spună\ncu cine o să voteze. Te pomenești că l-ai atras dumneata să voteze pentru",
  "Iorga!\n– Nu vrea! zise Moromete.\n– He, he, he!\n– Da. Cică nu se poate discuta cu el.\n– Cu cine?\n– Cu Iorga.\n– De ce?\n– Cică degeaba are doi creieri, că nici unul nu e bun.\n– Iorga? He, he, he! râse Aristide. He, he he, Moromete, ciudat mai ești!\nCare va să zică degeaba are doi creieri, he, he, he, fugi d-aici… Chiar așa\nzice? Ce zice?… Lasă, nea Ilie, tot cu ai noștri o să votați toți, ce să mai\ndiscutăm! Ia spune, ce mai faci? Vreai ceva p-aici, vreun act?\n– Aș vrea eu un act, dar nu se poate! zise Moromete.\n– De ce să nu se poată?! Pentru dumneata facem noi.\n– Oare? încercă Moromete uitându-se dintr-o parte la primar. Așa, un\nact! zise el și începu să spună cu glas oficial și să scrie cu mâna în aer prin\nfața ochilor:\nAct\nDomnul Ilie Moromete, din comuna cutare, județul cutare, consfințim\nnoi că nu mai are dreptul să plătească fonciire și impozite!\n– He, he, he! izbucni primarul nestăpânit, uitându-se curios la mâna lui\nMoromete care tocmai semna actul în aer cu o mișcare lungă și\nîncogârlițată. He, he, he, las-o dracului, nea Ilie, dă-o în… mă-sii!\n– Sigur, îți convine să râzi, dar ia întreabă-mă pe mine!\n– Ai de plătit mult?\n– Hm! făcu Moromete.\n– He, he, he, las-o moartă, nea Ilie, se veseli Aristide. Anul trecut\ndumneata nici nu știi că eu personal l-am oprit pe perceptor să nu-ți confiște\ncăruța! Păi dacă o tot amâi… He, he, he! Te pomenești că ți-au și luat ceva\ndin casă! Ai?\n– Nu! spuse Moromete parcă cu recunoștință că nu s-au purtat încă cu el\nîn acest fel. Nu, nu mi-au luat nimic, adăugă. Dar o să-mi ia! spuse apoi cu\nglas de parcă i-ar fi făcut celuilalt o promisiune.\n– O să-ți ia? He, he, he! Las-o moartă, nea Ilie! Lasă că dacă o să fii ales\nîn consiliul comunal ne descurcăm noi.",
  "Aristide nu mai râse. Moromete se uită o secundă la el, apoi întoarse\ncapul în altă parte și rămase nemișcat și posomorât. Primarul îi propunea\nîntr-un fel destul de lămurit să devină omul lui. Ceva asemănător se mai\nîntâmplase o dată pe vremea când Aristide nu era așa de bogat și Moromete\nnu atât de prudent în politică. Aristide plăcuse oamenilor și fusese susținut\nîn alegeri, iar consiliul comunal din care făcuse parte și Moromete aprobase\ncu multă nevinovăție două importante hotărâri pe care le propusese Aristide\nîndată ce fusese ales primar: o hotărâre cu privire la un monument în cinstea\neroilor și alta cu privire la ridicarea unui cămin cultural. Amândouă\nproiectele trebuiau realizate prin autoimpunere. Porniseră membrii\nconsiliului comunal prin sat cu căruțele și strânseseră grâu și porumb; de\ndouă ori, în doi ani; și oamenii dăduseră, avuseseră încredere în consilierii\nlor; iar consilierii predaseră grâul și porumbul primarului, în care aveau\nîncredere; iar primarul nu dezminți încrederea consilierilor săi, ridică un\nmonument de ciment de doi metri pe un teren de un metru pătrat,\nmonument pe care fură trecuți toți eroii războiului de reîntregire și clădi o\naripă a școlii începută de mult, adăugând, sub frontispiciul pe care scria\nȘcoala, și: Căminul cultural. Dacă între timp Aristide n-ar mai fi luat și alte\nhotărâri la fel de importante, de astă dată referitor la executarea bugetului\ncomunei, la folosirea terenurilor și altor bunuri ale primăriei, și nu le-ar fi\nexecutat în același chip, adică având grijă să nu existe hârtii sau să existe\nhârtii care îl acopereau, afacerea cu monumentul și căminul cultural ar fi\nsfârșit rău pentru el, adică așa cum i s-ar fi întâmplat oricărui om care n-ar\nfi fost total cinstit; dar amestecată cu altele și întinsă pe mai mulți ani,\naceastă afacere de început se împletise într-un lanț gros, puternic și total, pe\ncare nimeni, o dată ce lanțul se formase, nu mai putea să-l desfacă.\nMoromete cunoștea și el această chestiune cu monumentul și căminul\ncultural, dar Aristide îi dăduse de înțeles că afacerea era în ordine; era foarte\nmirat că Moromete nu-i spusese din vreme să-i dea și lui niște izlazuri să le\nfolosească; ce dracu, toți consilierii luaseră, numai Moromete rămăsese…\nDrept răspuns Moromete părăsise consiliul și se găsiseră destui care să\nrâdă de el că a fost prost și nu s-a ales cu nimic și că de aceea nu se mai\nduce pe acolo. Poveste veche și uitată chiar și de Moromete. Dar iată că\nAristide n-o uitase și îi propunea iarăși, având în vedere alegerile apropiate,\nsă voteze din nou pentru el și să-l sprijine iarăși în sat. În schimb Aristide\navea să-l ajute să se descurce în consiliul comunal mai bine ca data trecută.",
  "– Știi că eu nu fac aici la primărie decât să iscălesc hârtii, spuse Aristide\nmai departe, văzând că Moromete tace posomorât.\n„Se știe de mult că eu las acuma pe alții să se ocupe de afacerile\nprimăriei“, însemnau de fapt cuvintele lui.\n– Nu mai am timp nici să mor, adăugă el vesel, și nu mințea, era ocupat\npână peste cap cu construcția unei noi mori în Tătărăști, o comună mai mare\ndecât aceasta de aci unde era primar. A! Ce zici, Moromete?\n– Domnule, i-am dat drumul la București, răspunse Moromete după\nlungă vreme de tăcere. I-am dat drumul la București și e vorba să-mi\ntrimeată niște franci! repetă el. Dar mi-e frică să nu vină iar Jupuitu după\nfonciire!\n– Stai că nu pricep nimic, zise Aristide.\n– N-auzi că i-am dat drumul la București lui Achim? spuse Moromete\npuțin supărat că celălalt nu înțelegea. I-am dat drumul lui Achim, lui fi-\nmeu!\n– Ei și?\n– Trebuie să-mi trimeată niște franci!\n– Nu pricep!…\n– N-am acuma să-i dau ăluia cu fonciirea.\n– Ei si?\n– Dă-mi patru mii de franci să-i dau la fonciire și când îmi trimite fi-\nmeu, ți-i dau îndărăt…\nAristide se hotărî repede:\n– Mi-am închipuit eu, când te-am văzut, de ce ai venit, Moromete, spuse\nel devenind din nou vesel. Bine, atunci rămânem înțeleși: îți dau. Și se\nridică de la birou: prietenii mei îi împrumut cu plăcere. Hai cu mine pe la\ncârciumă că n-am bani la mine!\nDe la primărie la Aristide nu era departe. Mergeau împreună agale.\nAristide era mai înalt, și cu toate că era elegant în costumul său ușor, de\nvară, albastru-deschis, cu pălărie moale de pai de orez, atrăgea atenția mai\npuțin decât Moromete, care arăta parcă supărat, și avea o expresie ca și când\nnu singur, ci silit de cineva ar fi mers alături de primar.\nIV\nÎn acest timp Paraschiv pornise înfrigurat spre tușă-sa Guica. Achim\nplecase și trebuia făcut ceva repede cu Nilă, să-l îndemne să termine o dată",
  "cu bombănelile lui de neînțelese.\n– Ei, gata, ga Mario! îi dădu Paraschiv de veste tușei. Gata, dar nu știu\nce să fac cu Nilă, că îmi vine să-i dau câțiva pumni după ceafă și să-l satur.\nGuica stătea în fața bordeiului și împletea la ciorap; ea nu luă în seamă\nsupărarea nepotului și, de bucurie că în sfârșit Achim plecase, scăpă câteva\nochiuri la ciorap.\n– Ce vorbești, Paraschive? șopti ea cu glas strâns. I-a dat drumul? A\nplecat? Când a plecat?\n– De dimineață! răspunse Paraschiv. Mi-era nițel frică și mie: haiti,\nacu’îl întoarce îndărăt! Că și ăla se moșmonea, se moșmonea… mai adăugă\nParaschiv supărat.\n– Așa, mă! Așa! continuă Guica cu bucuria ei sărată și nițel surdă, ca și\ncând bine făcuse Achim că se moșmonise. Aha! Aha! mai exclamă ea. Și\nalea ce zicea? A? Paraschive! Alea nu zicea nimic?\nParaschiv nu răspunse.\n– Hai, mă, dă-te naibii, ce ești supărat? îl certă Guica. De ce nu spui?\nAcuma trebuie să plecați și voi! Când plecați? Paraschive, se rugă Guica\nsfătuitor, vezi, nu stați mult p-acolo! Un an, doi și întoarceți-vă acasă. Eu ți-\nam mai spus. Locul ăla din spatele casei e al tău. Cu banii din București faci\no casă pe el, te însori, cumperi pământ și să mor și eu acolo ca o creștină\nîntre ai mei, să aibă cine să mă îngrijească. Vorba ăluia, să nu vie un străin!\nCă de! Suntem de-un sânge! Și acolo, în București, mai trimite-mi și mie un\nfrâng, că dacă nu eram eu să vă învăț de bine, ce făceați? Nu mai pierdeți\nvremea de pomană, să mai munciți și la secere pentru ei! Auzi tu?! Când\nplecați?\n– Nu vrea boul ăla de Nilă, ga Mario, n-auziși ce-ți spusei? zise\nParaschiv scuipând și făcând ca buzele lui să se încalece și să se\ndespletească în fel și chipuri.\n– Ce, e nebun?! se mânie Guica, oprindu-se surprinsă din împletit.\n– Cică: „Nu, bă, că cum să plecăm cu caii și să lăsăm grâul pe câmp?“;\nCică: „Nu acuma, bă, mai încolo, pe la Sântămărie!“\n– Păi și tu, zise Guica, prost ești? De ce n-ai venit cu el încoace? Ia du-\nte și vin’ cu el încoace! Ce, e prost?\n– E prost, răspunse Paraschiv scuipând furios. Apoi continuă cu un glas\ngros, care vroia să semene cu al lui Nilă: „Că ce, bă, ce ți-a venit și ție!\nPlecăm acuma, râde lumea de noi: ăia ai lui Moromete fugiră câteștrei de\nacasă și-l lăsară pe tat-său singur cu grâul pe câmp…“",
  "– Du-te, mă! Du-te! zise Guica fără să mai asculte. Du-te, mă, n-auzi?\nDu-te și vin cu el încoace! Am să-i spun eu ceva și ai să vezi că n-o să mai\nzică nimic!\nNilă însă plecase cu caii la păscut și abia a doua zi spre seară se întâlniră\ncu tușa lor.\nCând îi văzu trecându-i pârleazul, Guica se ridică de pe scăunelul ei din\nfața bordeiului și le făcu semn să vie după ea înăuntru. Ca de obicei nepoții\nîși îndoiră cefele să nu se izbească cu fruntea de pragul de sus al ușii, intrară\nîn odaie și se așezară tăcuți pe aceleași scăunele de-o șchioapă; se fereau să\nstea pe pat, care era de totdeauna șubred și s-ar fi putut rupe cu ei.\nGuica se așeză pe prag în fața lor, fără să-și lase ciorapul de la gât și\nîncepu:\n– Ei, Nilă! Păi ce-am vorbit noi până acuma? Ia ascultă aici la mine: lui\nAchim i-a dat drumul la București și dacă nu trimite bani, crezi că tac-tău e\nprost? Păi știi ce e în stare să facă? Să se ducă peste el acolo și să nu mai\nputeți face voi nimic! Tu auzi, mă?!\nParaschiv se uită la Nilă și făcu un semn din mâini care vroia să spună:\nvezi! Nilă se uită la Paraschiv și dădu din umeri vrând să spună că nu\nînțelege nimic. Guica deschise gura să-i dea drumul mai departe, dar\nParaschiv o întrerupse. El îi aruncă fratelui o privire de dispreț și parcă\nmugi:\n– Mai și vorbești!\n– Ce vorbesc, mă, ce vorbesc? bolborosi și Nilă în felul lui de neînțeles,\ndin care nu puteai să-ți dai seama niciodată dacă protestează, cere explicații,\nsau pur și simplu nu pricepe despre ce e vorba.\n– Cum nu vorbești? Păi nu spui? reluă și Paraschiv.\n– Ce spun?\n– Cum ce spui? Că: „Lasă, bă, că să mai așteptăm, că râde lumea de\nnoi!“ Tu auzi ce spune ga Măria? Crezi că tata când o vedea că ăla nu-i\ntrimite nici un franc, o să ne aștepte pe noi să vie Sântămăria?\nNilă își încreți fruntea lui lată și groasă, o lăsă în jos și nu mai spuse\nnimic. Dar iarăși nu puteai să știi ce e cu el. Guica vorbi mai departe:\n– Nilă, dacă n-o să rămâneți voi cu buzele umflate, haida-de! Păi voi nu\nștiți ce vorbesc alea? Ce spun pân sat? Că tac-tău are să-i treacă pe toți pe\nnumele lui și are să-i treacă ăleia bătrâne casa și jumătate din locul de casă.\nPentru că ești bleg și umbli cu capul între urechi, d-aia! E averea voastră!\nCe-ai să te faci tu dacă tac-tău îl pune alea la cale și le trece casa? Ai, mă?",
  "Ce-ai să faci, Nilă? Că atunci nu poți să le mai dai afară, că se duce la secție\nși vine cu jandarmul. Tu auzi ce-ți spun eu? Guica se opri din împletit și se\nascuți cu capul spre Nilă. Tu auzi, mă? repetă ea. E casa voastră, e averea\nvoastră de la biată mă-ta! Și lumea o să fie de partea voastră, că tac-tău cu\nnimeni nu se are bine…\nNilă asculta în tăcere, cu pleoapele lăsate cu totul peste ochi ca și când\nar fi dormit. Guica continuă:\n– Și atunci ce să mai așteptați? Încălecați într-o noapte pe cai și luați-o\nspre București. Și când o să vă întoarceți cu bani peste vreun an și-o să le\ndați pe-alea afară, lumea o să zică: „Bine le face! Au fugit la București din\npricina lor! Așa le trebuie, că au vrut să pună mâna pe averea fraților!“ E\naverea voastră, Nilă! De câte ori să-ți tot spun?\nGuica își trase capul care stătuse întins și înfipt sub ochii lui Nilă, apucă\nciorapul din poală și începu să împletească repezit, cu mișcări înghiontite.\n– Nu, că lui îi e rușine de lume, zise Paraschiv când tușa se opri. Nu\nînțelege că lumea râde de noi taman d-aia, că îi lăsăm pe ei să ne mănânce\nmunca. Păi, bă Nilă, lumea zice că suntem noi proști, tu știi asta? îl informă\nParaschiv având în glas ceva care arăta că în privința asta de mult sunt ei\nacoperiți de rușine.\nNilă însă tăcea mai departe, cu fruntea lui lată și groasă cât degetul\naplecată în jos. Nu se știe de ce, lucrurile acestea care păreau foarte limpezi\ncontinuau să fie pentru el turburi. Paraschiv se uită la el cu dispreț și spuse\niar, cu un glas lung, tărăgănat, ca și când l-ar fi strigat de la cine știe ce\ndepărtare:\n– Băi, Nilă, bă! O să te tragă fetele de turul pantalonilor, ca pe Năstase\nBesensac. Zici și tu că ești flăcău! Eu m-ași fi însurat până acum de zece\nori, dar n-am vrut! Tot pentru voi, pentru tine și Achim! Să vă fac oameni!\nNilă ridică fruntea, se uită la fratele său și mormăi ca un urs.\n– Faci tu oameni! Păi dar! Dăștept mai ești! Mă mir că nu te vezi!\n– Nu, că sunt ca tine, să dau în gropi, răspunse Paraschiv pornit. Dacă n-\naș fi eu… Dacă ar zice tata să tragi la jug, ai trage la jug.\nNilă își încreți fruntea și chipul lui mare se aprinse de această jignire. Se\nîntoarse spre Paraschiv și mormăi cu toată puterea, clipind des din ochi și\nstrângând pumnii amenințător:\n– Ce, bă, ce? Ce, ce? Ce vrei? Ce?\n– Cecsina! blodogări Paraschiv fără să se sinchisească.",
  "– Ia nu vă certați! interveni Guica ridicându-se de pe prag și căutând\nceva între sobă. Ea scoase de acolo o oală cu dude și o puse înaintea\nnepoților. Nu vă certați ca proștii, ce v-a apucat? Paraschive, tu ești mai\nmare, ce vorbă e aia? De ce râzi de el? Parcă tu ești mai breaz? Să te duci\nacolo la București și să te-ntorci, să te-nsori! Să faci copii! Atunci să te\nvedem! Haide, luați niște dude d-astea și nu vă mai certați!\nCei doi începură să bage mâinile în oală și să mănânce din ea în tăcere.\nGuica se așezase la loc pe prag și bestecăia la ciorap. După puțin timp trase\nun fir lung din ghemul negru de lână și spuse:\n– Hai, mă, ce faceți? Că trebuie să plămădesc, să vă fac niște pâine! Am\nși eu câteva ciurele de făină pentru zile mari. Să vă fac să aveți pe drum!\nÎnțelegeți-vă mai repede!\n– Ce să ne mai înțelegem, zise Paraschiv ridicându-se. Gata, plecăm!\n– Și caii? întrebă Guica.\n– Îi luăm cu noi, răspunse Paraschiv hotărât. Cu ei câștigăm mai mult\ndecât cu oile. Altfel de ce dracu mai plecăm?\n– Cum, mă, să furăm caii lu’ tata? tresări Nilă cu un glas din care se\nvedea că acest gând nu izbutea cu nici un chip să-și facă loc în capul lui.\n– Păi nu sunt caii voștri, Nilă? N-ați muncit voi anul trecut și ați plătit\ncinci mii la bancă? Cu ce v-ați ales voi din douăzeci de mii care s-a\nîmprumutat tat-tău? Nu și-au făcut alea covoare de pe urma oilor? Sunt caii\nvoștri, tu nu vezi, ce naiba tot vorbești! Ia vezi, că acum mă supăr pe tine!\n– Păi vorbește și el ca să nu tacă, zise Paraschiv mereu furios de\nîmpotrivirea lui Nilă. El se sculă în picioare și continuă hotărât să termine\ncu atâta vorbă: Ascultă, Nilă, eu încalec și plec și te las ca pe-un prost\naici… Mie să-mi spui verde… Te întreb: mergi sau nu mergi? De-un an de\nzile de când vorbim; mergem, mergem, mergem! Și acum faci pe… Că râde\nlumea că furăm, că, bă, să mai așteptăm! Ce să mai aștepți? Nu mai aștept,\nam așteptat destul!\nDe pornit ce era, Paraschiv uită și se așeză pe patul tușei, care îndată\nîncepu să trosnească și să pârâie. Guica țipă la el:\n– Du-te, mă, naibii, că-mi rupi patul!\nParaschiv sări în sus. Supărat, el puse mâna pe umărul lui Nilă și-l\nmișcă, parcă l-ar fi sculat din somn.\n– Nilă, mergi, mă, sau nu mergi?\nNilă tresări și deodată sări în picioare:",
  "– Merg, mă, merg, ce tot mă îțâni? N-auzi că merg? Nu ți-am spus o\ndată că mergem?\n– Păi vorbește!\n– Ce să vorbesc? mormăi Nilă, de astă dată cu un glas slab, fricos, ca și\ncând i-ar fi părut rău că spusese că merge. Continuă: Să mergem odată! Ce\ntot vorbim atâta! Și dacă se întâmplă ceva…\n– Dacă se întâmplă ceva, eu răspund! aproape că strigă Paraschiv.\nV\nDupă ce se luaseră, Birică și Polina continuau să se uite unul la altul ca\nși când ar fi fost singuri pe pământ. Zadarnic încercau, Polina să stea mai\nmult prin casă cu soacra și cumnatele, iar Birică prin curte cu tatăl și frații!\nSe strigau pentru lucruri de nimic și dacă se stăpâneau să nu fie mereu unul\nlângă altul, nu se puteau împiedica să nu-și audă glasurile. Se auzea glasul\nei sau al lui spunând nu se știe ce, se opreau pentru o clipă și bătaia inimii\nse iuțea…\nDar dacă durerea trebuie stăpânită fiindcă îndurerează și pe alții, bucuria\nprea mare trebuie și ea stăpânită fiindcă poate fi rău înțeleasă. Într-o zi\nmama spuse „o vorbă“ Polinei, închipuindu-și că îi face un bine dacă îi\namintește că traiul ei aici o să fie rău, dacă nu se împacă cu ai ei.\nErau la masă. Polina nu luă din ciorbă decât de vreo două ori și lăsă\nlingura pe masă. Era o ciorbă de verdețuri nici mai bună nici mai rea ca în\nalte zile, dar mama-soacră nu se uită la chipul norei să vadă că de fapt ei nu-\ni ardea azi de mâncare la fel cum nu prea îi arsese nici până acum de când\nvenise aici; socoti că ciorba era de vină:\n– E fără untdelemn! spuse ea. Trebuie să păstrăm untdelemnul pentru\nsecere! Și în loc să se oprească aci, se pomeniră cu toții auzind pentru întâia\noară niște cuvinte cam nepotrivite și supărătoare. Noi suntem învățați,\nmaică, să mai mâncăm și fără untdelemn!\nNepotrivite și supărătoare cuvinte, dar adevărate și de aceea clipa care\nurmă după rostirea lor nu fu alungată de nimeni.\nPolina se făcu roșie și deodată, cu totul pe neașteptate pentru ei, ea rosti\ncu o veselie înțepată și necruțătoare:\n– Ba eu, mamă, nu sunt învățată să mănânc fără untdelemn!\n„N-am de gând să înghit ceea ce nu se cuvine“, însemnau de fapt\ncuvintele ei.",
  "– Și nouă ne-ar plăcea, dar ce să facem! rosti mama-soacră între două\nporniri, de frică să nu iasă ceva urât, dorind să nu ocolească ceea ce trebuia\nîn cele din urmă spus pe față.\nDar Birică-tatăl se sinchisi mai puțin. Se întoarse spre noră și-i aruncă\ncu nepăsare:\n– Ba o să mănânci, că n-o să ai încotro!\n– Nemâncată nu stau!? răspunse Polina cu veselia ei șuierată.\n– Lasă, maică, o să vă aranjați voi! rosti mama. O să vă împăcați cu alde\ntac-tău și o să vă duceți acolo! Că aici e greu de trăit, suntem mulți și.\nNu spuse mai mult, se făcu tăcere. Ce însemna asta?! Așadar în timp ce\nea și Birică nici nu știau ce mâncau amețiți de marea lor bucurie, aici exista\nnemulțumire, gânduri grăbite să-i împovăreze cu grija traiului… Polina nu\nmai zise nimic, se ridică de la masă și intră în odaie. Birică se posomorâse\nși mânca în tăcere. El socotea ieșirea soției lui la fel de nepotrivită ca și\ncuvintele mamei. Era însă limpede că bucuria familiei trecuse de mult; și că\nei doi băgau de seamă acest lucru abia acum.\n– Ce e cu tine, mamă? spuse el supărat.\n– Ce să fie? rosti tatăl numaidecât. Spune și ea ce este. Sau nu-i așa?\nîntrebă el cu nepăsare.\nÎn clipa aceea, în casă, Polina izbucnise în plâns. Birică tresări, se făcu\ngalben la față. El rămase cu lingura într-o mână și cu bucata de mămăligă\nîntr-alta, ascultând înfiorat, zguduit. Pe chipul lui se așternea încet o\nexpresie rece, străină de familie, care nu fu observată de ceilalți. Lăsă\nlingura și mămăliga pe masă, se ridică și se duse la soția lui.\n– Hai, taci din gură! o ocroti el. Ce-ți pasă ție de mama? Numai dacă îți\nfac eu ceva, atunci să plângi!… Hai! își înmuie el glasul.\n„Hai, uită-te la mine, uită-te în ochii mei, însemna acest hai. Cum poți\nsă plângi când eu sunt cu tine, când amândoi știm ceva care nu știe\nnimeni?!“\n– Hai, Paulino! o mângâie el cu numele ei întreg, turburat de plânsul ei\ncare întocmai ca și bucuria creștea din el însuși copleșitor. Hai, tu… taci!\nLasă! Numai dacă eu…\nDar Polina, cum stătea pe pat cu capul lăsat pe coate și coatele pe\ngenunchi, se răsuci fără să se ridice și își puse fața udă pe piciorul lui.\nÎnfiorat, el îi apucă fața în palmele lui aspre și sub palmă îi simți gura\nfierbinte cum plânge și vorbește:",
  "– Destule vorbe urâte am auzit în casă! Am crezut că dacă mă mărit o să\nscap! Toată ziua și toată noaptea numai bani și pământ! Bani și pământ!\nPolina aproape că striga și era limpede că o spunea pentru cei din tindă.\nÎntr-adevăr, aceștia încetaseră să mai mănânce și ascultau.\n– Am fugit de acasă numai să nu mai aud și acuma vă bateți joc de mine\ncă nu sunt învățată să mănânc fără untdelemn. Am fost și eu fată pe lumea\nasta! A trebuit să mă feresc și să strâng din dinți și acuma…\n– De ce a trebuit să strângi din dinți? o întrerupse Birică-tatăl din tindă.\n– Hei, tată! protestară într-un glas fetele și mama.\n– Pentru că alte fete se mărită cu nuntă și cu lăutari, răspunse Polina\nplângând. Dar dacă e vorba pe-așa, am să plec chiar acuma, dacă soacra nu\nmă lasă nici măcar să răsuflu! Birică, hai cu mine!\nÎn tindă, mama se ridică speriată de la masă și trecu pragul odăii.\n– Polino, tu degeaba te superi și plângi, că n-am zis ce ți se pare ție. Am\nzis și eu o vorbă, oi fi greșit! Dar vorbește lumea prin sat, maică, și voi nu\nștiți nimic. Tat-tău zice că nu cumva să ne prindă că venim peste el cu\nîmpăcăciunea, că ne dă afară și ne face de râsul lumii. E pus pe dușmănie\ncontra lui Birică și ne-am gândit și noi că tu, Polino, trebuie să te duci pe-\nacasă și să le spui că nu sade frumos să ne dușmănească degeaba! Dacă o\nvrea să-ți dea ceva, bine, dacă nu, lasă-l să-i rămână lui, să se sature de\npământ. Dar ne pare și nouă rău când auzim ce spune la lume. Barim să tacă\ndin gură! Adineauri spusei vorba aia cu dusul la alde tat-tău fiindcă așa ar fi\nstat bine, ne-am fi bucurat și noi să-ți dea tat-tău dreptul tău și să vă ajute\npână vă faceți o casă. Dar Doamne păzește dacă am vrut să spun ceva rău.\nFiindcă noi ne-am gândit: dacă se însura Birică cu alde Leana lui Floricel,\ncare n-are decât o jumătate de pogon pământ, ce făceam? Nu tot trebuia să\nstea aici, cu ea? Te-a luat pe tine! Ei! Și dacă n-o să-ți dea tat-tău nimic,\nce?! Uite, sunt fetele astea aci și frații ăștia, să spună ei dacă se gândește\ncineva rău la tine. Atâta zicem și noi: să tacă din gură alde tat-tău și să nu ne\nmai înjure. Fiindcă fetele astea s-au făcut și ele mari și altă zestre decât că\nsunt vrednice și cinstite n-au, de ce să-și bată Tudor Bălosu joc de ele? D-\naia eram supărați, că altfel, maică…\nMama se opri. Era foarte îndurerată și când sfârși de vorbit se așeză pe\npat și oftă; privirea ei se lărgi și rămase nemișcată într-o contemplație\nliniștită a durerii. Asta era tot, nimic altceva nu mai aveau cu Polina. Fetele\nintraseră în casă și tăceau, adeverind prin asta spusele mamei. Numai\nBirică-tatăl părea să mai aibă ceva de spus. Pe de altă parte atmosfera",
  "aceasta o surprinsese atât de mult pe Polina, încât ea nu zise multă vreme\nnimic, se uita mereu când la mama-soacră, când la cumnate și pe fiece clipă\ncare trecea, o ciudată licărire creștea în privirea ei. Întâi se îndreptase pe\npat, apoi se îndepărtase puțin de bărbatul ei. Urmele plânsului se șterseră\ntreptat, apoi un zâmbet ascuns, cu neputință de ghicit ce însemna, se ivise\npe buzele ei. Se cunoștea totuși că nu se îndoiește de adevărul celor auzite,\ncă o crede pe soacră și pe cumnate și le dă întru totul dreptate. Dar zâmbetul\nacela… parcă își bătea puțin joc de ei, parcă râdea de nevinovăția lor.\n– Păi bine, Birică, tu de ce nu mi-ai spus? se întoarse ea după o vreme\nspre bărbatul ei. Ia hai cu mine la tata! Hai chiar acum cu mine! repetă ea și\nse dezbrobodi și îmbrobodi cu o singură mișcare. Se sculă de pe pat și\nrămase în picioare liniștită și hotărâtă.\n– Vezi să nu te întorci plângând! spuse Birică-tatăl batjocoritor. Se pare\ncă el știa ceva mai mult decât toți despre Tudor Bălosu.\n– Nu acuma, Polino, spuse mama cu îndoială. Mai lasă-l pe alde tat-tău\nsă se mai gândească, să mai…\n– De douăzeci de ani de când m-a făcut a avut destul timp să se\ngândească, spuse ea uimindu-i pe toți cu acest răspuns. Hai, Birică!\n– Nu striga la mine, fă! murmură Birică scuturându-se parcă.\nTânăra lui nevastă era de nerecunoscut, se uita la ea uimit și părea să nu\npriceapă ce vrea de la el.\nPolina deschise ușa de perete și o lăsă larg deschisă. I se auziră pașii\napăsați străbătând bătătura. Birică se ridică de pe pat și se luă după ea. Abia\no ajunse din urmă, atât de repede și mânioasă se îndrepta nevasta lui, după\nmăritiș, să dea ochii cu părinții.\nVI\nÎn seara și în zilele următoare după ce fugise cu Birică, mama ei\nplânsese și încercase s-o trimită pe fata mai mică, Rafira, cu câteva lucruri\nde-ale Polinei, dar Rafirica, deși avea numai zece ani, în loc s-o asculte pe\nmaică-sa, se apucase să-i spună lui Victor. Tudor Bălosu aflase și o\namenințase pe muierea lui cu bătaia.\nDar așa slabă cum era, Aristița îndrăznise să se împotrivească:\n– Tu ai făcut-o de râs! strigase ea plângând. Parcă ți-a păsat ție vreodată\nde noi! Proastă să fie Polina să-ți mai spună în viața ei tată.",
  "– Si dacă nu-mi mai spune, ce? rostise Tudor Bălosu, îngrozind-o pe\nmuiere cu acest răspuns. Lasă c-o să-mi spună ea, n-avea grijă. N-are să\ntreacă nici o săptămână și ai să vezi cum intră pe poartă cu împăcăciunea.\nAre nevoie de pământ.\n– Și dacă are nu e dreptul ei? Ea singură a muncit cât voi toți… Nu ți-e\nfrică să nu te ia lumea la ochi?\n– De ce să mă ia lumea la ochi, că i-am vrut binele? Ce-are băiatul lui\nStan Cotelici? O să trăiască cu al lui Birică din cântat? Treaba ei! Eu nu-i\ndau nici o brazdă! Băiat cu atâta pământ și fuge de el! Ce are fa, băiatul lui\nStan Cotelici?\n– Are pe dracu! strigase Aristița înfuriată. Dacă nu-i place, vreai tu să i-l\nbagi pe gât?\n– Nici nu-mi trece prin cap, răspunsese Tudor Bălosu nepăsător. Dar\ndacă făcea cum am spus eu, era ferice de ea. N-a vrut să-l ia pe-al lui Stan\nCotelici? Foarte bine! Dar de ce s-a apucat să se ducă după al lui Birică?\nAltul mai bun nu găsea?\nSe certaseră până târziu, fără folos. Tudor Bălosu era mereu nepăsător la\nrugămințile femeii care îi spunea să se ducă acasă la Birică și să se împace\ncu fata. Tudor Bălosu nu numai că nu-și cunoștea bine fata, dar nici măcar\nnu bănuia ce se petrecuse cu ea după măritiș; când o văzu pe Polina intrând\npe poartă cu Birică, de uimire, ochiul care nu i se deschidea bine, de astă\ndată i se deschise cât o ceapă; Polina intra în curte cu o înfățișare și niște\npași care nu semănau deloc cu ai Polinei pe care o știau ei, sfioasă și\nsupusă, cam încăpățânată în sfioșenia ei ascunsă, dar totdeauna ascultătoare.\nPe drum Polina se sfătuise cu bărbatul ei. Spre uimirea acestuia, ea\nspusese că are dreptate mama-soacră: trebuie negreșit să se împace cu\npărinții. Cum au să poată trăi fără zestrea ei? Nici să nu se gândească, nici\nsă nu-i treacă prin cap. Unde-au să stea? Așadar, se vor împăca și vor sta la\npărinții ei, vor munci împreună un an, doi și în acest timp vor strânge să-și\nfacă o casă. Așa face toată lumea. Toate acestea are să le spună el.\n– Pe urmă să taci din gură și să mă lași pe mine, că o să mă înțeleg cu ei,\nîncheiase ea.\nDespre faptul că Tudor Bălosu făcea de râs în sat familia bărbatului ei,\nfapt care o nemulțumise atât de mult pe mama-soacră și pe cumnate, nu mai\nputea fi vorba, de vreme ce scopul lor era împăcăciunea.\nBirică se cam supărase de sfaturile acestea, dar în cele din urmă\nconvenise. Era încă nedumerit de schimbarea ei parcă neașteptată.",
  "Tudor Bălosu îi văzu dinăuntru intrând în curte, și fără să știe pentru ce,\nînchise fereastra care era deschisă și deschise ușa din tindă. Aristița\naprindea focul în vatră și se pregătea să lucreze la mașină niște rochii.\n– Vezi că vine Polina și cu ăla, îi spuse Victor Bălosu mamei trecând și\nel pragul și intrând în casă.\nTot atunci, Polina și Birică urcară scara prispei; ajunși în tindă, fata se\nopri, se uită la mama ei care se îmbrobodea zăpăcită și-i spuse simplu, dar\ncu ceva nou parcă străin, în glas:\n– Bună-ziua, mamă!\n– Bine v-am găsit! spuse și Birică încet.\n– Bine-ați venit, răspunse Aristița luând-o înaintea lor în casă și uitându-\nse îngrijorată dacă nu era ceva aruncat în dezordine peste paturi.\nCei doi intrară în odaie și dădură și acolo bună-ziua. Tudor Bălosu\nrăspunse limpede bună-ziua și-și aruncă privirea cercetător spre fiică, dar\nPolina parcă nu-l lua în seamă; se așeză pe pat și-și strânse mai bine\nbasmaua sub bărbie. Pe nesimțite, în tăcere, Tudor Bălosu, Aristița și Victor\nse apropiară de celălalt pat și se așezară pe rând, așteptând. Polina se uită la\nbărbatul ei. Acesta se posomori și-i întoarse privirea parcă furios. Începu să\nvorbească limpede și încet, simplu, parcă s-ar fi cunoscut și ar fi trăit\nîmpreună cu ceilalți de multă vreme:\n– Îmi pare rău, nea Tudore, că ne-am certat…\nFlăcăul se opri câteva clipe, timp în care Victor se așeză mai bine pe pat.\nDar Tudor Bălosu nu luă în seamă părerea de rău a ginerelui, care trebuia să\nfie începutul împăcării.\n– Ce vreți, mă, voi? Ce căutați aici? întrebă el.\n– Tudore, taci din gură! sări Aristița speriată.\n– Stai că eu n-am chef nici de ceartă, nici de discuție! răspunse el\nliniștit, și continuă spre cei doi, mai mult spre Birică, despre care credea că\npusese la cale venirea la el în casă: Ce e, Birică, ce cauți aici? În seara când\nai furat-o pe proasta asta, eu am venit la tat-tău și i-am spus. Ce mai vreai?\nSau unde te-am lăsat să intri pe poartă crezi că am să mă tocmesc cu tine!\n– Nea Tudore, n-am să-ți spun decât câteva vorbe și ne ducem… Nici eu\nn-am chef să mă tocmesc cu dumneata. Eu cred că ar fi bine să ne înțelegem\nca oamenii. Am un singur pogon de pământ, mare și lat. Pământul Polinei…\ndar nu e vorba acuma de pământ, fiindcă… Polina spune că să stăm la\ndumneavoastră, un an sau doi, până ne facem noi… dumneavoastră aveți",
  "trei odăi… și muncim cu toții. De ce să ne certăm? Dacă vreți, bine, dacă\nnu… treaba dumneavoastră, noi ne-am luat și o să ne descurcăm noi…\nVictor Bălosu rânji din patul lui și se mișcă în el într-un fel care făcea să\nse vadă că ceea ce auzise îi plăcea mult, îl înveselea. Birică băgă de seamă\nși chipul i se aprinse. Se ridică în picioare gata să plece, dar Polina se prinse\nîn aceeași clipă de umărul lui:\n– Unde te duci? Stai că merg și eu.\n– Da, stai, zise Tudor Bălosu batjocoritor.\n– Da, să mai stea, răspunse Polina rece. Apoi la fel de rece și liniștit\ncontinuă: Și tu, Victore, ce rânjești acolo în pat? Nu ți-e rușine?\nVictor Bălosu, Aristița și Tudor Bălosu făcură ochii mari.\n– Polino, ce e cu tine? zise Aristița abia șoptit.\n– Ia spune, tată, continuă fata fără să răspundă. Ce zici de ce-a zis\nBirică?\nÎntrebarea aceasta liniștită i se păru tatălui obraznică. Se înfurie:\n– Vezi să nu te iau acum de moațe și să te satur de măritat, spuse el\nașezându-se la locul lui.\n– Atunci nu vreai să stau nici cu Birică? întrebă Polina iarăși, uitându-se\nla el deschis.\n– Ia spune, Polino, vreai s-o iai pe coajă? spuse tatăl amenințător. Acum\nte iau de mână și te dau afară! Ai fugit cu ăsta ca o proastă, te-ai dus în crila\nlor de copii! Că altul mai bun nu găseai.\n– Nu, altul mai bun nu găseam, răspunse Polina limpede. Ăsta mi-a\nplăcut mie! Și de ce zici că nu ne lași aici? Spune, ca să știm și noi.\nDrept răspuns, Tudor Bălosu se ridică de pe pat și spuse încet și scrâșnit:\n– Bă, ia ieșiți afară d-aici! Ieșiți afară până nu asmut câinii pe voi.\nAristița sări și i se puse în față:\n– Tudore, ne aude lumea! Râde lumea…\n– Ia lasă-l, mamă, spuse Polina apăsat.\nSe ridică în picioare înaintea tatălui:\n– Să asmuți câinii pe mine? întrebă ea mușcându-și adânc buzele,\naprinsă la față. Să asmuți câinele? N-ajunge cât am îndurat aici, cât am\nmuncit? Ia stai tu nițel, tată, să vorbești aici cu mine! strigă ea cu un glas\ntăios și înalt. Se rupse din fața tatălui, merse spre ușa odăii care rămăsese\ndeschisă și o trânti cu putere. Se întoarse apoi spre mama ei: Iar tu, mamă,\nsă nu te amesteci, că nu ești bună de nimic! Ai rămas oarbă, de când lucrezi\nla mașină să le dai lor mii de lei! Și de săptămâni de zile de când mă",
  "omoară să mă mărit cu Stan Cotelici, tu n-ai spus nimic! Iar acuma m-ai\nlăsat să mă fac de râsul lumii!\nDe astă dată, Tudor Bălosu se năpusti spre ea și vru s-o apuce de mâini\nși s-o dea afară. Birică și Victor săriră de pe pat. Polina se smulse din\nmâinile tatălui și țipă:\n– Ia mâna de pe mine!\nTudor Bălosu încremeni cu ghearele în aer. Fata îl fulgera cu niște\npriviri a căror ură ardea în ele ca o flacără.\n– Să nu dai în mine că-ți scot ochii! rosti Polina cu un glas șuierător.\n– Polino, țipă Aristița, ai înnebunit?!\nÎn clipa aceea, Victor sări între ei, deschise ușa și spuse tare și\ndisprețuitor spre Birică:\n– Ia ieși, mă, afară d-aici! Ia ieșiți afară d-aici!\nBirică îl privi mocnit, mestecându-și fălcile. Nu se mișcă. Victor Bălosu\nse apropie de el și îl apucă de flanela lui cârpită în coate. Spuse cu același\ndispreț:\n– Ieșiți, bă, afară!\nAcest glas îngâmfat îl făcu pe Birică să-și smucească mâna cu putere și\nsă se dea îndărăt gata să-i sară în cap. Polina îl apucă liniștită pe fratele ei\nde gulerul hainei și când acesta se întoarse cu fața, ea îi cârpi o palmă atât\nde năprasnică încât Victor se clătină. Când își reveni și se repezi spre\nPolina, Birică îi ieși atunci înainte și într-o clipă se încleștară unul cu\nmâinile în gâtul celuilalt.\n– Tudore, sai că se omoară! strigă Aristița înăbușit.\nMama și fiica și Tudor Bălosu săriră și începură să izbească în mâinile\nlor încleștate.\nO dată despărțiți, cei doi se priviră cu ură, mult timp gâfâind. Victor\nBălosu parcă uitase de palma dată de sora lui. Abia întru târziu își aminti și\nse repezi pe negândite spre ea, dar Aristița îi ieși înainte.\n– Dai în mine, hai? Polino! Dai în mine! gâfâi el.\n– Dau în tine! răspunse ea tremurând. Măgarule! Ai și tu o soră care se\nmărită și strigi la ea să iasă afară! Porcule! Ai un obraz de porc, mă mir că\nnu-ți plesnește.\nVictor Bălosu sări iar de la locul lui și de astă dată o luă spre ușă, să iasă\nafară. Bănuind ceva rău, Aristița țipă:\n– Victor, stai aici, Victore? Stai aici! Stai aici! Tudor Bălosu sări și el și\nîl apucă pe fiu de umeri.",
  "– Ia stai, mă, la locul tău! Stai să le spun eu încă o dată, să nu zică pe\nurmă lumea că a venit fata la mine și am gonit-o…\nVII\nSe făcu un timp de tăcere grea. Se așezară iarăși pe paturi, cei doi\nsinguri într-o parte, iar ceilalți pe celălalt pat. Tudor Bălosu rupse tăcerea cu\nun glas schimbat din care înfumurarea de tată pierise.\n– Va să zică, Polino, abia te-ai măritat și ți-a și sărit țandăra. Te-au pus ai\nlui Birică la cale. Vii să-mi bagi ghearele în ochi! Ași putea să ies afară și\nsă-mi văd de treburi, dar mă gândesc la ce-ai să tragi când te-or pune ai lui\nBirică la muncă. Acolo să vezi muncă, nu ca acasă! Ai muncit și acasă,\nnimeni nu zice, dar taman d-aia ar fi trebuit să nu-ți iai lumea în cap. Dacă\nar face toate fetele ca tine, ar fi un balamuc în tot satul… Așa că vezi, îți\nspun încă o dată, pentru ultima oară, cu frumosul, să te întorci…\n– Îmi spui cu frumosul, dar sări cu pumnul la mine, spuse Polina\nlimpede, uitându-se drept în ochii lui.\nTudor Bălosu înghiți greu.\n– Nu vreai să taci din gură, cauți ceartă! zise el.\n– Să vorbești ca lumea și să nu mă minți! Niciodată nu te-ai uitat la\nmine ca la o fată. Tot cu Victor: Victor în sus, Victor la deal… Numai eu am\nmuncit și ai crezut că sunt proastă, am să înghit mereu și o să mă mărit cu\ncine vreți voi…\n– Acum te-ai făcut deșteaptă, măgăreațo! Nu ți-e rușine să vorbești așa\ncu tata? spuse Victor.\n– Nu mai pot de rușine, răspunse Polina batjocoritor. Uite unde s-a\nadunat rușinea, la alde tata și la domnul voiajor!\n– N-am știut eu ce zace în tine că te învățam eu minte, răspunse Victor\nclocotind. Poți să zici că cu vorbele astea care le-ai spus acum, te-ai spălat\npe bot de-un frate!\n– Păi da, că mama nu putea să facă și ea un limbric lângă un gard în loc\nsă-mi facă un frate ca tine.\nEra de o răutate care adâncea și nu apropia groapa care să căscase între\nei. Birică nu mai pricepea cum o să se mai împace soția lui cu părinții după\ntoate acestea. Nimeni însă nu mai îndrăznea s-o amenințe pe Polina.\n– Uite, Polino, una și cu una face două! rosti Bălosu. Eu atât am de\nspus: ai fugit de acasă, te-am sfătuit să te întorci, nu vreai, gata, acum n-ai",
  "ce mai căuta îndărăt. Am terminat socoteala.\nSe făcu tăcere. Polina își rezemă un cot în genunchi și apoi își rezemă\nbărbia în podul palmei:\n– Așa crezi tu, spuse ea neturburată.\n– Așa are să fie! apăsă Bălosu.\nPolina repetă:\n– Așa crezi tu!\n– Așa cred eu, așa este, am terminat, ce mai atâta vorbă! zise Tudor\nBălosu gata să-și piardă din nou răbdarea.\n– Nu-nu! îl preveni Polina aproape veselă. Trebuie să înțeleg și eu. Va să\nzică de ce zici că nu vreai să stăm amândoi în odaia de dincoace, până ne\nfacem noi casă?!\n– Tudore, lasă-i, mă, să stea, îndrăzni Aristița încet. Birică e băiat\nmuncitor, ce-aveți cu el? Așa face toată lumea…\nEra de necrezut, mama se dăduse deschis de partea fetei. Tudor Bălosu o\nfulgeră cu ochii, dar Polina nu-l slăbi:\n– Nu te mai uita așa la mama, zise ea. Ai să ne lași să stăm aici.\n– Voi amândoi să stați cu mine?! se miră Bălosu. Poate dacă mor eu și\nbăiatul ăsta! Atunci da!\nPolina se uită spre fratele ei și, ce lucru de neînțeles, glasul i se făcu mai\ncald, așa ca al unei surioare mai mici:\n– Victore, nici tu nu vreai să mă lași să stau aici?\n– Da’ ce, e casa mea? răspunse Victor colțos dar zăpăcit totuși de\nrugămintea ei. Ce mă întrebi pe mine? se scutură el. Din partea mea, n-ai\ndecât să stai!\n– Da, se vede, spuse Polina cu părere de rău. Apoi, ridicându-se pe\nneașteptate de pe pat: Hai, Birică! Se întoarse spre toți ai casei: zi, mă\ngoniți? Bine, mă goniți voi, da’ să nu credeți că eu sunt proasta aia! Nu\nscăpați voi de mine câtă viață oți avea!\nDeschise ușa înainte și ieși afară, fără să dea bună ziua sau să mai spună\nvreun cuvânt. Birică mergea în urma ei cu fălcile încleștate. Când ieșiră în\npoartă, tânărul mârâi supărat:\n– Fă, tu ești nebună!\nSe opriră în drum, în fața casei. Polina întârzia, parcă ar fi vrut să se\nîntoarcă îndărăt, să mai spună nu se știe ce.\n– Haide! o îndemnă bărbatul mohorât, fără să se uite la ea.\n– Nu merg!",
  "– Ce?! se miră Birică și se uită la ea. Avea o înfățișare ascunsă, ca pe\nvremea când era fată. Îl fulgeră un gând, pe care îl și rosti: Polino, mă lași?\nEa nu răspunse și nu se mișcă. Se uita înțepenită nicăieri.\n– Nu merg! Unde vrei să merg? Unde să dormim la iarnă? În coșar? În\ntrențe, pe jos?\nAceste cuvinte îl înspăimântară pe Birică, se făcu alb ca varul.\n– Da, șopti el copleșit. Bine, Polino! Atunci rămâi la ai tăi! Du-te atunci!\nșopti el într-un târziu și de astă dată își înălță fruntea.\nVăzuți de departe, nimeni n-ar fi putut să-și dea seama ce se întâmplă\nîntre ei. Birică nu mai putu îndura și se îndepărtă încet. Lumea care se uita\nputea crede că s-au înțeles să rămână la Bălosu; altfel s-ar fi certat și înjurat\ncu glas tare, așa cum se întâmpla cu cei mai mulți când nu se înțelegeau. De\naceea, când Polina îl chemă din urmă pe Birică, chemarea nu miră pe\nnimeni.\nBirică se opri, se întoarse și o așteptă. Privirea lui ardea și dacă n-ar fi\nfost în drum ar fi lovit-o întocmai ca atunci sub dudul Moromeților; din nou\nea îl făcea să se teamă că ar putea-o pierde. Își aminti însă privirea și\nrăspunsul ei de atunci și deodată înțelese că nu pentru a-l chinui zadarnic se\npurta ea așa.\n„Ah, ce nație de femeie! gândi el. De rămas la ai ei nu vrea, dar nici cu\nmine nu merge!“\n– Hai, Paulino! șopti el mohorât. Hai, nu te speria, că să fie ea a dracului\nde casă, cu două etaje o fac, dacă e vorba că din pricina casei…\nȘi o luă înainte îndârjit. Polina merse de astă dată în urma lui, ca orice\nnevastă supusă bărbatului. Birică mai întoarse o dată capul spre casa lui\nBălosu și îl văzu pe acesta pe după geamuri urmărind ceea ce se petrecea la\npoartă. „Mama ta, amenință Birică. Ai crezut că dacă nu-i dai zestre, am să\nți-o las!“\n– Birică, întrebă Polina din urmă, cu ce zici că ai să faci casă? Și fiindcă\nel întârzie cu răspunsul ea adăugă: Să știi că mie nu-mi place cu două etaje!\nEra veselă, râdea de el, dar el nu se supără, începuse s-o înțeleagă; firea\nei era așa că vroia să trăiască în voie și bărbatul să nu-i pună pe umeri nici o\npovară; doar de aceea îl luase pe el și nu pe altul și de aceea fugise de la\npărinți. Dar ce era de făcut, de unde să facă rost de bani pentru casă? Ea\nglumea, dar dacă până la toamnă frații și surorile lui mai puteau dormi pe\nprispă, când s-o face frig vor trebui să intre înăuntru și atunci unde are s-o\nculce pe Polina? Ce-are să se întâmple între ei dacă n-or mai avea unde să",
  "stea? Pentru că, oricât de ciudat părea lucrul ăsta, ciudat mai ales fiindcă\nnu-și dăduse deloc seama de el până acum, pur și simplu n-avea unde să\nstea cu ea!\nVIII\nAstfel se întâmplă că, în scurtă vreme de la însurătoare, bucuria lui\nBirică se și făcu dureroasă. Gândul că s-ar putea să-l apuce toamna fără\ncasă îl neliniști atât de mult încât, fără să se mai sfătuiască cu familia, se\nhotărî să facă rost de bani numai în singurul fel în care putea să facă atât de\nrepede și anume să vândă de îndată jumătate din pogonul lui de pământ. Se\ngândi câteva zile în șir, îi trebuiau cel puțin trei mii de lei dacă vroia să-și\nfacă o casă ca să nu fie bordei (și numai o astfel de casă îi trebuia, altfel\ntoată lumea ar fi zis că iată ce rău a ajuns Polina trăind cu el), dar de unde\nsă ia trei mii de lei? Și apoi cum avea el să trăiască cu o jumătate de pogon\nde pământ, când alții cu un lot întreg abia se țineau?\nDar această întrebare din urmă nu-l turbură pe Birică. Înainte de orice\ntrebuia să-și ridice casă, și încă una frumoasă, așa cum pe drept merita o\nnevastă ca a lui. După aceea avea să vadă.\nLuând această hotărâre el se grăbi să anunțe familia:\n– Gata! De mâine încolo, cine vrea să mă ajute să fac casă, să meargă cu\nmine în vale la văgăuni să facem cărămizi.\nErau tot așa, la masă, a treia sau a patra zi de când făcuseră încercarea\nde împăcăciune.\nPolina nu se arătă deloc surprinsă, dar Birică-tatăl și ceilalți încetară o\nclipă să mai mănânce și se uitară la el bănuitori.\n– Să faci cărămizi și să le lași acolo să dea zăpada peste ele! Sau de ce?!\nse miră tatăl.\n– Nu, ci să ridic casă cu ele, răspunse fiul.\n– Aha! exclamă Birică-tatăl dumirit. Uitasem că acolo în vale la\nvăgăuni, după ce sapi și termini cu cărămizile găsești la fund și niște bani!\n– Asta mă privește pe mine! zise Birică închis în sine, dar tatăl socoti,\nuitându-se la el, că n-avea el ce să închidă în sine și i-o întoarse cu\nnepăsare:\n– Te-o fi privind, zise. Mai bine dă flanela aia mă-tii, s-o cârpească în\ncoate, că atârnă jurăbiile pe tine, adăugă măsurându-l de sus până jos.",
  "Polina, care n-avea nimic rupt pe ea, se simți iarăși atinsă ca și data\ntrecută cu untdelemnul.\n– Ce s-o mai cârpească, trebuie altă flanelă, zise ea.\nDupă aceste cuvinte, tânăra nevastă văzu multe perechi de ochi\nîndreptându-se scurt și în tăcere asupra ei.\n– O fi trebuind, mormăi Birică-tatăl sorbind încet din strachina cu\nverdețuri din mijlocul mesei.\n– Ce tot dondănești din gura aia? interveni atunci mama-soacră, uitându-\nse cu simpatie la noră. Așa este, îi trebuie flanelă că s-a însurat și a intrat și\nel în rândul oamenilor!\nTatăl prinse cu privirea mulțimea de copii de la masă și așteptă câteva\nclipe ca să fie înțeles de ce se uită: cei doi gemeni aveau pe ei doar niște\nînchipuiri de cămăși, iar fetele…\n– O să tundem câinele și o să ne facem flanele, zise el.\n– Parcă noi o să ne luăm după tine! răspunse mama.\nȘtia și ea că tatăl avea dreptate, dar dacă nu era lână pentru flanele,\nbarim să fie o vorbă bună!\nTrecu deci cu bine această clipă grea pentru Birică: nu-l întrebă nimeni\nde unde avea să ia bani și el înțelese că la urma-urmei într-adevăr acest\nlucru îl privea numai pe el.\nUmbla prin curte fluierând și cântând. Puse mâna pe secure și se duse în\ngrădină să taie salcâmul pentru tălpici. Polina stătea lângă el și îl asculta\ncum cântă, parcă amețită, cu ochii închiși și cu mâinile încrucișate pe sâni.\nDin când în când el se oprea din cântat și arăta cu mâna:\n– Dărâmăm cotețul… În partea asta o facem, cu fața încolo.\nȘi începea iar să cânte și să izbească în salcâmi cu securea. Era așa de\nvesel încât își amesteca glasul cu loviturile de secure în așa fel, încât frații\nlui mai mici, care se așezaseră puțin mai în vale, se tăvăleau pe iarbă cu\nburțile lor goale și râdeau.\n– Și cu ce zici că o să cumperi metri cubi, Birică? întrebă tatăl din\npoarta grădinii.\nAdică metri cubi de lemn de construcție, podele, uși, ferestre… Dar\nBirică și Polina nu mai erau singuri, apăruseră din fundul grădinilor câteva\nfete atrase de glasul cunoscut al vecinului, și Birică nu mai putu să\nrăspundă.\n– Ce are să mai cânte Birică la nuntă! se minună una dintre fete,\napropiindu-se și așezându-se jos lângă Polina.",
  "– Birică, ia cântă tu Vai de copilul străin, că vreau să-l învăț și eu… zise\nalta care se apropia încet, cu fruntea într-o cusătură.\nDar a doua zi, când Birică puse caii la ham să se ducă la văgăuni, tatăl îl\nopri:\n– Salcâmii ca salcâmii, zise el, sunt verzi și până se usucă trebuie să-i tai\ndin vreme, dar nu pune tu copiii să muncească degeaba la cărămizi.\n– De ce?\n– D-aia, fiindcă nu te-aranjează!\n– Bine, o să mă duc singur.\n– Du-te singur, dacă n-ai ce face!\n– De ce n-am ce face?\n– Fiindcă te-am mai întrebat și ieri: de unde faci tu rost de bani?\n– Păi nu spuneai că-i găsesc la văgăuni?\n– A, uitasem. Du-te! îl îndemnă tatăl binevoitor. Ileano și Gheorghițo,\nstrigă el, hai, duceți-vă cu Birică și ajutați-l!…\nFetele chiar se urcaseră în căruță. Ele erau acum vesele pentru ele\nînsele; de când fratele se însurase, nu prea le mai păsa de el. Dar de ajutat\ncu brațele lor vânjoase puteau să-l ajute.\n– Adevărat, nene, de unde faci rost de bani? întrebă cea mai mare când\nse dădură jos la văgăuni.\nPolina se uită țintă la bărbatul ei și Birică citi în privirile ei aceeași\nîntrebare. Prefăcându-se vesel, el le spuse că are să vândă jumătate de\npogon din partea lui de pământ. La auzul acestei vești pe chipul surorilor\napăru o expresie rece.\n– Nu vă speriați, îl cumpăr la loc după ce îmi fac casă, zise Birică, dar\ntăcerea străină a surorilor îl tulbură și îl supără ca niciodată. Începu să\nstrige: Ce vă uitați așa la mine? Ia duceți-vă acasă d-aici și lăsați-mă voi în\npace. Vă uitați la mine parcă cine știe ce v-am făcut. E pogonul meu de\npământ și fac ce vreau cu el: Nu știți decât să stați cu ochii pe om și să-l\npăziți: aia nu; ailaltă nu; așa nu!\nApucă târnăcopul și începu să izbească în lutul galben și gras. De uimire\nsurorile abia se dezmeticiră. Se uitară la Polina. Ea stătea lângă căruță cu o\nînfățișare de nepătruns. Se gândea, dar era greu de ghicit la ce.\n– Hai, Gheorghițo, hai acasă! spuse fata mai mare, după o vreme de\ntăcere, în timp ce Birică își vedea de treabă fără să le mai ia în seamă.\nPlecară amândouă fără nici un pic de șovăială. Birică lovea mai departe\ncu târnăcopul. După o vreme Polina se mișcă de lângă căruță și se duse",
  "alături pe malul gârlei, se așeză și începu să se spele îndelung pe picioare.\n– Polino! strigă Birică, când băgă de seamă lipsa ei. Tu ce tot faci acolo,\nnu vii să arunci pământul ăsta în căruță? Sau crezi că o să se arunce singur?\nPolina își văzu de spălat ca și când n-ar fi auzit. Când se întoarse se\nrezemă de șușleț și începu să se uite la bărbatul ei. El și săpase să umble o\ncăruță, dar ea nici nu se gândea să pună mâna pe lopată. Se uita la el cu o\nciudată satisfacție; pe chip avea o expresie de parcă totul ar fi fost pus la\ncale de ea; până și sudoarea pe care el și-o ștergea din când în când cu cotul,\nși mirosul puternic de pământ care parcă țâșnea de sub târnăcopul lui, chiar\nși acestea erau ale ei.\n– Tu n-auzi, Polino? spuse el din nou, dar Polina nu se urni și atunci el\nse uită la ea.\n– Ai de gând să mai dai mult cu târnăcopul ăla? întrebă ea zâmbind\nciudat.\n– De ce să nu dau cu târnăcopul?\nȘi ea nu răspunse și deodată el înțelese că de mult stă el aici singur cu\nea… Aruncă târnăcopul. Polina se întoarse cu umărul și îl așteptă dintr-o\nparte, parcă la pândă, cu ochii deschiși; se lăsă greu cu toată puterea\ntrupului și gemu când el o apucă și o înfășură în brațe; numai când o ridică\npe sus închise ochii. El o duse chiar pe pământul din care avea să-și ridice\ncasă și o iubi acolo pe răcoarea lui curată, păzit de lumina mare a zilei.\nUn ceas mai târziu duceau pământul acasă și îl descurcau în mijlocul\nbătăturii.\nCând se așezară la masă, o tăcere de gheață îi întâmpină, dar Polina\nsparse această gheață dintr-o dată zăpăcindu-l mai ales pe bărbatul ei:\n– De ce tăceți așa, a murit cineva?! se miră ea mai veselă ca niciodată. O\nsă ne facem casă, dar n-o să se vândă nici un fel de jumătate de pogon.\nȘi nu înțelese nimeni ce era în capul ei.\nIX\nTot în această vreme, în aceste verzi zile de iunie când înfloresc salcâmii\nși când până la seceriș nu mai era decât sărbătoarea Sfinților Petru și Pavel,\nȚugurlan află că în sat se vorbea iar despre el; că ar fi sărit la bătaie cu\nCocoșilă în poiana fierăriei lui Iocan.\nȚugurlan nu pricepuse niciodată pentru ce unele din întâmplările în care\nera amestecat el se răspândeau numaidecât printre oameni. Totdeauna acest",
  "lucru îl întărâta fiindcă de fiecare dată descoperea nepotriviri; una gândea el\nși alta înțelegeau ceilalți. Să sară la bătaie? Dar, la urma-urmei, de unde\naceastă părere la ei?\nCiudatul adevăr era că Țugurlan nu sărise decât o singură dată la bătaie.\nCu mulți ani în urmă fusese chemat la o nuntă și în timpul mesei cineva\nstrigase de râsese toată lumea: „Mănâncă, Țugurlane, să-ți ajungă o\nsăptămână!“ Îl bătuse înspăimântător, era adevărat, dar cine n-ar fi făcut la\nfel în locul lui? Iar în ce privește faptul că vărsase strachina în capul\nCotelicioaiei, asta nu însemna că a bătut-o.\nSărise el la bătaie la fierărie? Tocmai că nu, Cocoșilă îl înjurase cel\ndintâi! Era limpede că lumea îl credea nesăbuit. Nu era, de altfel, întâia oară\ncând Țugurlan afla ce credea lumea despre el. Într-o vreme se spusese chiar\ncă ar fi hoț, că ar fi furat nu se știe ce de la cineva, încât nu se mai miră\ncând Ion al lui Mihai îi spuse ce vorbesc oamenii despre întâmplarea de la\nfierărie.\nNu se mai mira, dar îi rămase gândul aci și seara când se culcă întârzie\ncâteva clipe să adoarmă. Ani în șir Țugurlan se simțise bine cu starea lui: el\nde o parte și toți ceilalți în afară; nici o apropiere și nici o încredere. Dar de\nastă dată un gând străin îl întreba: de ce îi înjurase pe oameni la fierărie? Că\nde înjurat îi înjurase, asta era adevărat.\nȚugurlan se răsuci în așternut și îi mai înjură încă o dată. El nu ne uita\nniciodată îndărăt ca să se învinuie pe el însuși, ci totdeauna ca să-i învinuie\npe alții. Așa făcu și acum și se liniști, și aștepță sa-i vină somnul iar somnul\nveni ca o apă neagră în care orice urmă de gând pieri.\nDimineața, Țugurlan se trezi ca totdeauna liniștit și odihnit. Se ridică în\ncapul oaselor, se răsuci pe prispă cu picioarele jos pe pământ și vru, ca de\nobicei, să se ridice și să-și vadă de treburi. Dar mai întârzie; ceva din\ndimineața aceasta îi plăcea. Începu să se uite peste curte, peste garduri și\nșopron, peste grădină și împrejurimi. Se trezise parcă mai devreme și era\nliniște. Totul se odihnea în nemișcare. Țărâna bătăturii, umedă de rouă,\nparcă era o ființă vie care dormea și ea. Tăcută, nevasta lui se trezi la\ncelălalt capăt al prispei, înveli copilul lăsându-l să mai doarmă și, cu pași\nparcă nesimțiți, intră în tindă. Țugurlan o văzu pe ea tot așa cum vedea\ncurtea și împrejurimile. Da, aceasta era lumea: șoseaua trecând pe la poarta\nlui (șoseaua oamenilor, a satului), gardurile liniștite, fântâna (fântâna din\ncare oameni și vite beau apă), doi salcâmi înalți in dreptul porții (pe unul\ndin ei mici cruci, semne ale morții, ale copiilor pe care îi îngropase) și peste",
  "toate acestea cerul curat, iar pe prispa casei el, Țugurlan, in mijlocul acestei\nlumi…\nCe bine ar fi să primești de la lume doar această pace adâncă…\nȚugurlan își aminti iar de întâmplarea de la fierărie și de întrebarea care nu-\nl lăsase aseară să adoarmă și această pace de o clipă se destramă. Fără să-și\ndea seama pentru ce, întrebarea revenise într-un fel și mai supărător decât\naseară. Nici pomeneală că nu din pricina lui Ion al lui Miai îi înjurase pe\noameni; Ion al lui Miai și așa nu înțelegea ce se discuta acolo…\nTurburat, Țugurlan uită să se mai dea jos de pe prispă. Astfel de\nîntrebări supărătoare mai avusese de câteva ori în ultima vreme. Dar le\nuitase, le alungase repede. Asta din urmă, deși pornea de la un fapt\nneînsemnat, amenința și stăruie mai mult asupra lui.\nPrima dată se întâmplase într-o zi când copilul său venise de la școală\nplângând.\nEra toamnă târziu, Țugurlan încă nu-i făcuse, rost de încălțăminte și\nbăiatul umbla desculț. La școală ajungea cu picioarele roșii de frig și într-o\ndimineață când s-a așezat în bancă s-a tăiat în niște cioburi de sticlă pe care\ni le pusese acolo colegul său Toderici Artur, băiatul directorului. Învățătorul,\ncare nu se avea bine cu directorul, îl pedepsise pe Toderici Artur și acesta,\nca să se răzbune, îl pândise pe colegul său Țugurlan și cu ajutorul altor copii\nîl pusese jos și îi băgase pământ în gură.\nDupă se ascultase această poveste, Țugurlan își luase copilul între\ngenunchi, se uitase crunt în ochii lui limpezi și îl înfricoșase astfel: „Dacă\nmâine la prânz nu vii să-mi spui că i-ai spart capul ăluia care ți-a băgat\npământ în gură, te omor cu bătaia“, și îi cârpise și o palmă ca să-l facă să\npriceapă că în astfel de lucruri nu avea tată.\nCopilul însă avea mamă și s-a dus și i-a spus ei și ea l-a înțeles, iar de\ntatăl său a început să se ferească. Țugurlan a băgat de seamă și pentru întâia\noară s-a simțit cuprins de neliniște: oare nu așa trebuie crescut copilul, să\nînvețe să se apere singur? Și deodată Țugurlan s-a pomenit întrebându-se pe\nel însuși de cine și de ce s-a apărat el toată viața, și unde a dus această\napărare? Și și-a dat seama că de fapt el crezuse până atunci că avea să ducă\nundeva.\nAltă dată stătea la poartă și a trecut cineva pe drum și i-a dat bună ziua.\nȚugurlan nu dădea nimănui bună ziua și nici nu răspundea când i se dădea\nlui. Nu i-a răspuns nici acestuia, dar s-a pomenit întrebându-se: „Pentru ce",
  "îmi dă el mie bună ziua? El nu știe cine sunt eu și atunci de ce… Dar, la\nurma-urmei, cine sunt eu?“\nIar acum, în legătură cu fierăria, din nou: de ce, ducându-se acolo, se\npurtase așa cum se purtase? îl supăra mai ales faptul că Moromete nu se\nsinchisise deloc de înjurături. „Lasă, mă, Țugurlane, lumea să trăiască în\npace“, spusese el, iar la sfârșit nu se știe de unde scosese Moromete că „trei\nchestiuni rezultă din cele spuse de Țugurlan“.\nSe sculă de pe prispă nemulțumit și se duse în grădină să cosească iarbă\npentru cal. „Sigur că da, gândi el întărâtat, când ai două loturi cred și eu că\nnu-ți pasă când te înjură alde Țugurlan. Dacă ar mai fi să fie patruzeci de\nmoșii, în toate patruzeci v-ați repezi, lua-v-ar dracu pe toți!“\nȚugurlan cosea iarba și gândurile sale curgeau fără oprire, negre și\nturburi. „Trei chestiuni rezultă din cele spuse de mine, Chestiuni, ai? Astea\nla tine sunt chestiuni! Și ce deștepți v-ați făcut voi! Se apucă domnul\nMoromete să-i spună lui Dumitru lui Nae cum a fost împușcat frati-meu la\nBucurești! Parcă ar fi fost acolo al dracului! Și când te gândești bine, habar\nn-are“.\nȚugurlan se șterse pe frunte cu mâneca, înfipse coasa în pământ și se\naplecă să strângă iarba. „Ce bine mi-ar fi și mie, gândi apoi mai departe, în\ngrajd, în timp ce dădea cu țesala pe spinarea calului. Ce bine mi-ar fi să știu\nacum că la deal îmi crește porumbul pe șapte pogoane, iar pe alte șapte\npogoane plesnește bobul de grâu în spic. Ași sta și eu iarna după sobă ca\ndomnul Moromete și ași ști eu să-l pun pe Marin să citească povești!“\nȚugurlan se opri din țesălat și rămase câteva clipe gâtuit de amintiri.\nMarin al lui se rugase într-o seară de iarnă să-l lase să se ducă pe la Niculae\nal lui Moromete, cu care era într-o clasă, să citească cu el povești. Nu-l\nlăsase și această amintire îi făcu rău lui Țugurlan. La urma-urmei, de ce nu-l\nlăsase? La urma-urmei, Moromete…\nȚugurlan se pomeni gândind fără voia lui că niciodată până acum nu se\noprise atât de stăruitor asupra cuiva. Îi disprețuia pe toți, fără alegere și fără\nnume. Ce-i cășunase pe Moromete? „Dă-l în mă-sa, cu loturile și cu\nchestiunile lui!“ încercă Țugurlan să alunge, totul din minte. Dar ceva cu\nneputință de explicat îi aduse în ureche glasul acestuia, parcă aievea, cum\nstătea acolo la fierărie și citea ziarul… „Domnilor!… Așa și pe dincolo…\nOcupațiunea lor mintală…“ Ce ciudat citea! „Vă rog să mă credeți că nu eu\nam scris drăcoveniile astea“, parcă vroia să spună Moromete tot timpul.",
  "Nedumerit, Țugurlan lăsă țesălatul și se așeză pe marginea ieslei.\n„Primul agricultor o fi având pământ?“ își aminti el într-un fel uimitor\ndiscuția lor despre rege.\n„Are! zicea Cocoșilă. Are, așa, cam vreun lot și jumătate“.\n„Are mai mult, zicea altul, fiindcă trebuie să-l țină și pe ăla micu, pe\nMihai… trebuie să-i dea să mănânce!“\n„Ești prost, zicea Cocoșilă. Ăla micu are lotul lui de la mă-sa!“\nȚugurlan rămase o clipă cu privirea în gol, apoi deodată izbucni într-un\nhohot furios: „Ptiu, fir-ați ai dracului!“ scuipă el în pământ și rămase mai\ndeparte pe ieslea grajdului, negru la față. Dar dacă amintirea acestor lucruri\nnu izbutea să răzbată în afară și să-i lumineze chipul posomorât, simțea\ntotuși cum ceva se topea în el. Cunoștea și el starea în care mintea\ncontempla în liniște lucrurile și pătrundea dincolo de ceea ce arătau ele că\nsunt. Era o bucurie deosebită și rară. El se înfuriase când Moromete citise\ndiscursul regelui, ei, dimpotrivă, se înveseliseră. Nu era oare înveselitor să\ndescoperi că un rege părea mai puțin deștept decât Ion al lui Miai?\nÎngândurat, Țugurlan se ridică de pe marginea ieslei și ieși afară. Se\nduse în casă și se întinse în pat.\n„Da, așa o fi, continuă el să se gândească, dar săracul Ion al lui Miai era\nun nevinovat, pe câtă vreme primul agricultor avea sute de mii de hectare –\nȚugurlan știa acest lucru de la fratele său care, înainte de a intra la Grivița,\nmuncise câteva veri pe moșiile Coroanei – și când o țară întreagă îl lasă să\nse lăfăie cu atâta pământ, nu-mi mai arde mie să mă înveselesc că e prost.\nLasă că bine v-am făcut că m-am repezit în voi, gândi Țugurlan mai departe\ndespre cei de la fierărie. Să vă mai gândiți și voi că nu toată lumea are timp\nsă se înveselească; dacă de altceva nu sunteți în stare, înveseliți-vă barim\nmai puțin, fir-ați ai dracului!“\nDupă-masă Țugurlan se gândi să se ducă și el la fierărie, să-și dreagă\nsecerile. Muierea îi spuse că au terminat mălaiul și că trebuie să se\nîmprumute de la cineva, altfel o să-i apuce secerișul fără nimic în hambar.\n– Vezi la Ion al lui Miai, răspunse Țugurlan, îndreptându-se spre poartă.\n– N-are nici el!\nȚugurlan se opri o clipă fără să se întoarcă:\n– Vezi la Tudor Bălosu! spuse el.\n– Nu mai iau de la Tudor Bălosu! se feri și se rugă femeia. O să ne\ncheme iar la secerat și ai văzut ce ne dă el să mâncăm!",
  "– Cere și tu la cineva! se scutură în cele din urmă Țugurlan și porni pe\nlângă garduri cu secerile pe umăr.\n„Sigur că da, domnul Moromete! bolborosi apoi în gând. Tu n-ai nevoie\nsă te împrumuți! Te găsește secerea cu făină veche în hambar“.\nȚugurlan se pomeni ispitit să-i ceară lui Moromete să-l împrumute. În\nastfel de împrejurări el cerea ori de la cineva care rupea de la gură ca să-i\ndea, cum era Ion al lui Miai sau Marmoroșblanc, ori de la Tudor Bălosu sau\nCrâșmac, cărora le făcea zile la câmp; niciodată însă de la acești oameni ca\nMoromete, nici săraci, nici bogați și cărora le tremura mâna până se hotărau\nsă spună da sau nu. Lui Țugurlan îi veni un gând: să-i ceară lui Moromete\nsă-l împrumute și apoi, fiindcă era sigur că acesta n-avea să-i dea, să-i\nscoată pe nas deșteptăciunea de la fierărie. „Nu mai zici că rezultă trei\nchestiuni?“ și să-și bată încă o dată joc de el.",
  "X\nMoromete era acasă, dărâmase poarta și își făcea una nouă. După ce\nplătise cu bani de la Aristide partea de fonciire pe care i-o cerea Jupuitu și\namânase jumătate din ea până spre toamnă, se dusese a doua zi la gară și\ncumpărase cu restul de bani o căruță de uluci. Nu se mai putea, atât poarta\nde la drum cât și gardurile grădinii se înnegriseră și putreziseră de tot,\ntrebuiau altele. Începuse întâi cu poarta de la drum, și lucrase la ea două\nzile. Acum era pe sfârșite cu poarta și nu se grăbea deloc să treacă la\ngrădină: o poartă sau un gard le pui o dată la zece ani, dacă nu chiar la mai\nmulți.\n– Asta depinde de ulucă, Dumitre, îi spunea Moromete lui Dumitru lui\nNae care tocmai făcea observația de mai sus. Depinde de ulucă, repetă el.\nAsta care am luat-o eu, explică el, e ulucă bună. E fag!\n– Nu prea ai stacheții buni! observă Dumitru lui Nae după câtva timp, și\nglasul său făcu ca pe o distanță de zece-cincisprezece case toată lumea să\naudă ce fel de stacheți avea Moromete.\nEra și Cocoșilă acolo. Alături, cu un topor în mână, Paraschiv ascuțea\nulucile pe un trunchi. Niculae stătea pe vine lângă tatăl său și pândea când\nsă-i dea cuie. Fără să se uite, Moromete lua cuiul din mâna întinsă a lui\nNiculae, îl potrivea îndelung, uitându-se de câteva ori în spate să vadă dacă\nștachetele va fi prins drept în mijloc, apoi cu tesla împrumutată de la\nDumitru lui Nae bătea adânc uluca, mai stăruind apoi și cu lovituri\nnefolositoare asupra cuiului care pierise în lemnul alb vrând parcă să spună\ncă e de dorit ca acest cui să nu mai iasă niciodată de acolo.\n– Era unul al dracului, unul Nastratin, zise Cocoșilă scuipând subțire\nînaintea sa. Și-a pus poarta pe foc și pe urmă tot el s-a supărat!\n– Niculae, adu ulucile! ceru Moromete.\nParaschiv se oprise din ascuțit. Ridică toporul și continuă să ascută mai\ndeparte. Hotărâse plecarea la București chiar în seara aceasta și era supărat\ncă Nilă întârzia să se întoarcă cu caii de la izlaz. Era furat de gânduri.\n– Ce ziseși tu, Cocoșilă? întrebă Moromete. Paraschive, bate tu astea\ncare au mai rămas.\nMoromete lăsă tesla jos și se căută prin buzunare să găsească o hârtie. O\ngăsi și i-o întinse lui Cocoșilă sub nas.\n– În locul unde e poarta asta era gol, spuse Cocoșilă în timp ce umplea\ncu tutun foița lui Moromete. Poarta mică o pusese și p-aia pe foc și venea",
  "cum ași veni eu la tine, intra prin golul ăsta mare.\n– Cine, mă?! întrebă Moromete sâcâit că nu înțelegea. Apoi înțelese:\nAha, când venea cineva pe la el!\n– Așa, mă! Și ăsta striga din casă, de la geam, că de ce intră pe poarta\nmare (adică prin locul pe unde fusese poarta mare!), să intre tot pe poarta\nmică! Cum e, Niculae?\n– „Într-o zi Nastratin Hogea, lemne de foc neavând“, spuse Niculae\nînceputul acelei povești.\n– Păi ce dracu îi mai păsa lui pe unde intră?! se miră leneș Dumitru lui\nNae.\n– Păi îi păsa! zise Moromete așezându-se jos, cu țigarea în gură. Să nu\nuite omul unde-a fost poarta! Nu trebuie să uităm ce-a fost, mai adăugă el.\nPoate facem la loc ce nu mai e…\nNiculae îi dădea acum cuie lui Paraschiv. Într-o vreme nu se știe ce văzu\nel la fratele său că în loc să ție cuiele cu vârful în jos, cum le ținuse până\natunci, le întoarse, și zâmbind viclean, le ținu în așa fel că Paraschiv când\nîntinsă mâna se înțepă în ele.\n– Mă, dar prost mai ești! bolborosi Paraschiv cu dispreț îngăduitor. Nu\nașa!\n– Dar cum? întrebă Niculae nevinovat.\n– Invers.\nDumitru lui Nae se ridică alene de jos, de pe iarbă.\n– Mă duc acasă! spuse el parcă nemulțumit de ceva. Paraschive, vezi să\nnu știrbești tesla aia!\nParaschiv ridică fruntea și se uită la el:\n– Păi dar ce, bă, nea Dumitre, eu bat cuiele cu tăiușul?\nÎnalt cum era, Dumitru lui Nae văzu peste garduri ceva care îl făcu\natent. “\n– Trece Țugurlan, spuse el și rămase în picioare. Unde dracu s-o fi\nducând?! se miră apoi fără nici un rost și fiindcă nimeni nu zise nimic, își\ndezveli dinții și mai adăugă: păzea, Cocoșilă!\nSpre uimirea lor, Țugurlan, care se apropia încet pe lângă garduri, când,\najunse în dreptul porții lui Moromete, se opri și se uită înăuntru.\n– Ce e, Țugurlane, îl cauți pe Cocoșilă? zise Dumitru lui Nae destul de\nstrăveziu.\n– Vezi să nu te caut eu pe tine, răspunse Țugurlan și împinse poarta nouă\na lui Moromete și se apropie de locul de sub salcâm unde acesta și Cocoșilă",
  "stăteau jos.\nO clipă se uitară țintă la el, apoi își feriră privirile.\n– Bună-ziua! zise Țugurlan cu glasul său neprietenos, și ceilalți, de\nuimire, uitară să-i răspundă.\n– Să trăiești, Țugurlane! răspunse în cele din urmă Moromete cu un glas\ncurat și grăbit. Uite mai dăm și noi din coadă până vine secerea; că după ce\nvine… Niculae, porunci apoi Moromete stăpân pe sine, adu un scaun lui\nnean-tău Țugurlan!\nDumitru lui Nae nu mai plecă, iar Cocoșilă arăta ca și când nu s-ar fi\nîntâmplat nimic între el și Țugurlan. Când Niculae aduse scaunul, Țugurlan\nse făcu că nu vede și se așeză și el jos pe pământ. Rămase apoi tăcut și\nașteptă tot așa cum așteptau și ei, având aerul că a venit așa degeaba și că\nare de gând să stea așa degeaba cât timp au să stea și ei. Cineva trecu pe\ndrum și din pricina ulucilor albe nu-i văzu pe cei din curte.\n– Ce mândrețe de om mai e și Vasile ăsta al lui Tăbârgel! zise Moromete\nurmărindu-l cu privirea pe cel care trecea. Cică își bate muierea în curte să-l\nvază toată lumea, iar aia strigă în gura mare: „Aoleo, fire-al dracului, p-aici\nn-ai dat!“\n– He, he, he! zise Dumitru lui Nae cu plăcere. Păi a prins-o de vreo două\nori cu unul al lui Trăilă; și cică îi zise „fire-ai a dracului cu…“\n– Țigani, întrerupse Moromete, și schimbă repede vorba. Mai bate un\ncui în uluca aia, Paraschiv. Jos mai bate un cui, că e stachetul mai gros.\nDin curtea lui Tudor Bălosu se auzi glasul spălat al lui Victor, care îi\nspunea ceva lui tat-său.\n– Am auzit că vecinul tău, Moromete, a mai cumpărat două pogoane!\nspuse Dumitru lui Nae, înțelegând că lui Moromete nu-i place să audă\nvorbindu-se deșuchiat.\n– Așa e vorba! răspunse Moromete. Hm! făcu el după câteva clipe de\ntăcere. Iar îi „amendează“ alde Pisică pe copiii ăia ai lui. A trecut p-aici pe\nla mine după ce a vorbit cu Tudor Bălosu. Alaltăieri. „Ce faci, Traiane, iar\nvinzi pământ?“ îl întreb. „Nu vând, zice, îi amendez iar pe copiii ăia.“ „Mai\nai?“ zic. „Ce?“ „Pământ.“ „Gata! zice. Nu mai vând decât astea două\npogoane. Mai am două, le păstrez pentru tutun.“\nOmul despre care pomenea Moromete era cizmarul satului. Avea o\ndroaie de copii pe care cizmarul îi „amenda“ mereu vânzându-le pământul.\n– He, he, he! râse Dumitru lui Nae gânditor. Nu știu ce dracu are să facă\nel cu copiii ăia când s-or face mari.",
  "– Păi ce vreai sa facă, Dumitre! se miră Moromete. Când s-or face mari\nși le-o veni vremea să se însoare o să le spună alde tat-său: „De vândut\npământul, vi l-am vândut, de învățat să fumați, v-am învățat, de băutură mai\nînvățați și singuri!“\n– He, he, he! râse Dumitru lui Nae, de astă dată cu satisfacție, așezându-\nse mai bine pe pământ. Zău, mă? Ce vorbești!\nÎntre timp, aproape pe neobservate, mai veniseră vreo câțiva inși care se\nașezaseră pe iarbă fără să se anunțe prin bună-ziua; erau vecinii lui\nMoromete. După felul cum vorbise, Moromete părea să aibă ceva nou de\nspus despre Traian acela, deși ceilalți știau tot ce se putea ști despre el.\nAcest Traian Pisică nu vânduse din lot chiar îndată ce-l avusese.\nDimpotrivă, ambiția lui fusese să-l mărească și într-un fel chiar izbutise,\nplătindu-și titlul de împroprietărire și impozitele din cizmărie. Muierea lui\nînsă îi strică planul; începu să-i toarne la copii. Întâia oară îi făcu doi\ngemeni, apoi după aceea patru copii în mai puțin de șapte ani, apoi iarăși\ndoi gemeni și încă timp de șapte ani, alți cinci copii. În acești ani, iarna sau\nvara, pe vreme rea ori în zile frumoase de primăvară, cine trecea prin\ndreptul casei cizmarului trebuia să-și pună amândouă mâinile la urechi și să\ngrăbească pașii. Zarva celor treisprezece copii ai lui semăna cu aceea pe\ncare o fac țiganii pribegi când chefuiesc ori se iau la bătaie. Pe seama\ngălăgiei și urletelor care se auzeau uneori din casa lui, femeile spuneau în\nmod firesc când era vorba să fie pricepută mai bine neorânduiala sau\ndezmățul din vreo familie: „Ca la alde Pisică“.\n– Cine? Pisică, mă Dumitre?! exclamă Moromete văzând că Dumitru lui\nNae își întinsese picioarele lui lungi, pregătindu-se să asculte. Păi voi nu\nștiți nici unul cu cine avem noi de-a face aici în sat, anunță el cu glasul\nacela nepărtinitor, care parcă nu era al lui. Să cauți în toată România, de la\nmunte la baltă, și la turci să căutați și altul ca el nu mai găsiți.\nCocoșilă, gelos de ceea ce avea să urmeze, îl întrerupse pe Moromete\nspunându-i că minte, e prost. Moromete răspunse că nu-nu, nu minte! Și ca\nsă convingă pe ceilalți care ascultau, începu cu o falsă înflăcărare și\nseriozitate să se înjure la persoana a treia că ceea ce spunea el e adevărat.\nAtunci Cocoșilă îi răspunse că dacă e vorba pe așa, să răscolești în toată\nlumea și unul ca Parizianul n-ai să mai găsești! Moromete vru să-i dea lui\nCocoșilă replica cuvenită, dar ceilalți îl apucară de mâini și-i potoliră cu\nșiretenie falsa lui înfierbântare.",
  "– Hai, Moromete, lasă-l pe Cocoșilă, spune de ce zici că nu mai găsești\naltul ca Pisică…\n– Nu există, domnule!… exclamă Moromete și ridică mâna în sus și se\nînjură din nou la persoana altuia că nu există.\nCineva care nu l-ar fi cunoscut pe Moromete, ar fi putut crede că între el\nși Pisică s-a petrecut ceva neobișnuit. De fapt nu se petrecuse nimic.\nMoromete se dusese într-o dimineață să-i vadă pe-ai lui Pisică ce fac ei\ncând dorm atâția “copii, cum se scoală, ce le spune Pisică, ce face el și\nmuierea, dacă se pun la masă și în general cu ce se ocupă această familie și\nmai ales din ce cauză e atâta zarvă, și zbierete, și gălăgie, și răcnete care se\naud de la cinci kilometri.\n– Am fost într-o dimineață la el!… Trebuia să mă duc în ziua aia pe la\nobor și n-aveam cu ce să mă încalț, începu Moromete, mințind din capul\nlocului.\n– Ține, mă, cuiele aicea, Niculae, unde te uiți?! se răsti în clipa aceea\nParaschiv.\n– Ce faci, mă, acolo?! se miră Moromete, uitându-se la Niculae, care și\nel se uita la tatăl său cu niște ochi sticlind de nerăbdare. Muierea zice: „Ia\ncizmele și du-te cu ele să ți le dreagă, le-au ros șoarecii acolo în pod“. Iau\ncizmele și plec spre Pisică. Erau ele bune, trebuia numai să le bată niște\ncuie pe talpă, că aveau tălpile desfăcute. Intru înăuntru și, bună dimineața,\nbună dimineața! Pisică cu ai lui în pat! „Uite, mă, Traiane, trebuie să mă\nduc pe la obor și e noroi afară, nu e bun bocancul, bate-mi acilea câteva\ncuie și unge-le cu ceva“, îi spui eu. Nu știu dacă ați mai fost vreunul în casă\nla el. Tu ai fost vreodată, Cocoșilă?\n– N-am fost!\n– Păi tu unde-ți pingelești bocancii?\n– Eu mi-i pingelesc singur.\n– Nu știu, dar eu n-am mai văzut paturi ca ale lui Pisică. Eu zic că zece\npaturi de-astea de-ale noastre nu fac cât unul de-al lui. Dar ca să nu zic\nzece, zic cinci. Erau așezate acolo în magazia aia a lui, fiindcă așa de mare\ne odaia unde stau ei, ca o magazie. Când să mă așez pe scaun, o dată mă\npomenesc că mă apucă cineva de gât și se încleștează de spinarea mea;\nîntorc așa mâna spre ceafă, îl apuc de păr și îl dau jos și mă uit la el: un ăla\nca un gherlan, de-o șchioapă, se uita la mine și făcea au! ooo! au! ooo!\n– Ții, mă, cuiele astea aici, sau acuma îți dau una după ceafă! amenință\nParaschiv de lângă uluci.",
  "– Ține cuiele acolo, Niculae, zise Moromete. Era băiatul ăla al lui, micu\nși mutu. Pisică, din pat, când vede gherlanul ăla pe mine, bate din palme:\n„Sfârfâlică, zice, na la tata din țigare!“, „Hai, mă Traiane, zic eu, scap\noborul, vreau să cumpăr niște cartofi, ce faci?“ Traian în loc să răspundă îl\nvăz că-și umflă pieptul și o dată urlă de răsună toată magazia: „Deștepta-\nrea!“ Știți? Ca la armată! Ei! zic eu! Ce să-i faci? Aici trebuie instrucție!\nNici n-apuc eu să-mi vin în fire, că îl văz pe gherlanul ăla că sare de lângă\ntat-său! Așa cum era, fără izmene și cu burta goală, începe să țopăie și să\njoace sârba peste spinările ălora care dormeau. Știți cum sărea? Peste\nnasurile lor, peste ochi, peste capete, pe grumaji. Sărea și mormăia! Încep\nurletele! Au, chiu, jap! Țin’te nene! începe păruiala! Mă uit la Traian și la\nmuierea lui… Nimic! Muierea căsca și cu pieptenele în mână începuse să se\nțesale. Traian își răsucea țigarea și numai așa, din când în când, ridica\nfruntea: „Sfâr-fâ-li-că! zicea, na la tata din țigare, lua-te-ar dracii!“ Din\npaturile lor, copiii au sărit jos și acolo în fața mea a început o viermuiala…\nTrei-patru din ei, ăia mai mari, căutau să-i desfacă, dar ce să desfaci, că uite\nașa le umblau cracile pe sus; și se rostogoleau; și se dădeau de-amboua; și\nse loveau la burtă; și pârâiau cămășile de pe ei; și se bășeau; și le curgea\nsânge din nas! Traian, din pat de-acolo uite-așa spunea, știți, întâi încet și\nsubțire: „Sfâr, și pe urmă tot mai gros, fâ-li-că!“ „Traiane, strig eu, dă, mă,\nîn ei, că-și fac cămășile ferfeniță!“ „Păi tot nu le iau eu altele“, zice. „Bine,\ndar dă în ei, de ce îi lași să urle așa?“ „Dacă dau în ei, atunci să vezi urlete,\nMoromete“, zice el.\n– Ce-ai cu mine, nene, ești nebun? strigă Niculae indignat.\n– Ce-ai cu el, Paraschive?! se miră și Moromete, dar Paraschiv bătea în\nulucă mânios și nu răspunse. Ține-i bine cuiele, Niculae! Auzi, Cocoșilă?\nCum crezi tu că s-au astâmpărat cei treisprezece copii ai lui Pisică? Crezi că\nde bunăvoie? Nu, fiindcă unii intraseră pe sub paturi și se gâtuiau pe-acolo;\nalții pe după sobă, alții puseseră mâna pe calapoade și se pocneau cu ele…\nȘi în timpul ăsta muierea lui Traian taman se terminase de țesălat. După ce\ntermină ea așa, o văzui că se ridică în picioare, înfige pieptenele sub grinda\ncasei, își duce o mână la ureche, își vâră un deget în ea și începe să-l miște\nașa repede ca și când i-ar fi intrat ceva înăuntru. „Ei, Ciulco, ia uite, ia! ia\nuite, ia!“ La glasul ei văzu că una dintre fete se oprește din zbănțuit și când\no vede pe mă-sa cu degetul în ureche rămâne cu ochii beliți. Mă-sa, iar:\n„Ciulco, ia uite, ia!“ Fata, e una mică de vreo șase ani, seamănă cu tat-său,\nse apucă cu mâinile de păr, se lasă pe vine și începe să urle ca în gură de",
  "șarpe. De ce urla ea, exclamă Moromete nedumerit, n-am putut să pricep!\nChestia e că s-a făcut liniște, muierea și-a scos degetul din ureche și fata a\ntăcut și ea dintr-o dată. Știți? Odată a tăcut!… Îți spusei adineauri, Dumitre,\nde tutun! Moromete se opri și se uită la Cocoșilă: fiindcă veni vorba de\ntutun, spuse el cu alt glas, mai dă-mi o țigare, Cocoșilă! Tu nu fumezi,\nȚugurlane?\n– Nu, răspunse Țugurlan răgușit.\n– Alde Traian Pisică, continuă Moromete, pune numai tutun pe\npământul lui. Când am fost eu cu cizmele, după încăierarea de dimineață,\ncare mi s-a părut că ține loc de mâncare, îl văz pe Traian că se ridică din pat\nși strigă: „Haida! gata! Toată lumea la păpușit tutun“. A ieșit liota afară, s-a\nsuit în pod și s-a întors cu șiruri de tutun; umpluseră casa; doisprezece inși;\nfăceau păpuși și fumau! Afară de doi mai mici și de fete, toți fumau. Traian\nzice că el câștigă cu pusul tutunului mai mult decât scot eu de pe un lot. Ei,\npe urmă s-a așezat el pe un scaun și a început să-mi dreagă cizmele. Îmi\ndregea cizmele și îl chema pe ăla micu: „Sfârfâlică! Na la tata din țigare!“\nȘi scotea țigarea din gură și-i dădea ăluia să tragă din ea.\nDumitru lui Nae își mișcă fălcile și rămase cu dinții dezveliți, într-un râs\nmut, cu privirea sticlind de satisfacție. După ce își mâncă astfel plăcerea pe\ncare i-o făcuse Moromete, se miră:\n– Și ce dracu face el cu banii de pe pământ?!\n– Păi nu-i trebuie să-i bea, Dumitre? exclamă Moromete nedumerit că\nîncă nu se înțelesese bine acest lucru.\n– Gata poarta, Moromete! zise Cocoșilă uitându-se la Paraschiv, care\nbătea ultimul cui.\nMoromete se uită și el gânditor la Paraschiv. După câteva clipe de tăcere\nîși lăsă fruntea între genunchii desfăcuți și se îndoi.\n– Nu e gata! spuse el. Mai trebuie un vițel care să se uite la ea!\nSe ridică apoi să vadă cum a bătut Paraschiv ulucile; ceilalți înțeleseră\ncă au stat destul și se ridicară să plece.\n– Hai, Țugurlane, mergi la fierărie? zise Dumitru lui Nae uitându-se la\nsecerile lui Țugurlan.\n– Păi, Țugurlan a venit pe la mine, ce să caute la fierărie? se miră\nMoromete cu spatele.\n– Văz că e cu niște seceri!\n– Aia e altceva! zise Moromete. Dar cu tine ce e, Cocoșilă? îl întrebă\napoi pe Cocoșilă. Parcă îți lipsește ceva…",
  "– Niște parale! zise Dumitru lui Nae rar, și cuvântul parale se urcă în\nsalcâmi și pluti limpede prin împrejurimi. He, he, he, uite la Cocoșilă, se\nînveseli el, parcă ar zice că nu-i trebuie!\n– Fugi că ești prost! mormăi Cocoșilă supărat nu se știe de ce și ieși pe\npoartă agale, fără să-și ia ziua-bună. De altfel tot așa făcu și Dumitru lui\nNae, iar Moromete nici nu-și întoarse spatele; se despărțeau ca și când s-ar\nfi înțeles să se vadă îndată în altă parte. Cocoșilă era totuși supărat.\nMoromete spusese: „Țugurlan a venit pe la mine“, ceea ce însemna că se\npurta prietenos cu unul cu care el, Cocoșilă, era certat. Asta nu se făcea!\n– Ei, ajunge! Strângeți de pe-aici!\nMoromete lăsă poarta și veni lângă Țugurlan. „Strângeți de pe-aici și\nplecați“, înțeleseră Paraschiv și Niculae.\n– Ce mai faci, Țugurlane? zise Moromete în treacăt, așteptând ca\nParaschiv și Niculae să plece de acolo.\nAvea totuși un glas deosebit pe care nu-l avusese mai înainte.\n– Ce să fac! mormăi Țugurlan răgușit de atâta tăcere. Bine.\n– Apucă-te de gardul de la grădină, Paraschive, că până mâine trebuie\nsă-l terminăm și pe el, mai spuse Moromete în timp ce Paraschiv se\nîndepărta.\n„Până mâine ai să vezi tu ce-o să fie“, îi răspunse Paraschiv în gând.\nXI\nȚugurlan continua să tacă. Ceea ce văzuse și auzise aci era același lucru,\naceeași vorbărie fără noimă pe care o mai auzise și la fierărie și fără de care\nacești oameni se pare că nici nu puteau trăi. Acolo, ziarul fusese acela în\njurul căruia amețiseră învârtindu-se, aci, povestirea lui Moromete despre\nTraian Pisică. Ceea ce îl uimise însă pe Țugurlan și îl făcuse să părăsească\ngândul de a-și mai bate joc de ei, era faptul că ei pluteau pe apa aceasta a\nlor cu atâta seninătate, încât era cu neputință să nu-ți dai seama că acest fel\nde a fi era de fapt bucuria și libertatea lor. Dacă ar mai fi avut și niște\nparale, cum spunea Dumitru lui Nae, n-ar mai fi dorit nimic nici pentru ei,\nnici pentru alții. Moromete cel puțin se pare că chiar ajunsese acolo, adică\nsă-și ajungă lui însuși cu ce avea. Era sănătos, avea copiii sănătoși, avea\ndouă loturi de pământ, era un om deștept care îți făcea plăcere să stai cu el\nde vorbă (Țugurlan trebuia să convină că un om supărat nu putea asculta\npovestirea lui Moromete despre Pisică fără să nu uite o clipă de supărarea",
  "lui) și pe lângă toate acestea mai era și un om bun. Acum, la sfârșit,\nȚugurlan nu se mai îndoia că Moromete avea să-l împrumute cu bucate fără\nsă stea pe gânduri. Ce om ciudat! Dar la urma-urmei, de ce se purta el așa\nde prietenos? se întreba Țugurlan. Nici rudă nu era cu Țugurlan, nici\nprieten, nici prieten cu un prieten de-al lui Țugurlan!\n– Ce e cu prostul ăla de Cocoșilă? se pomeni Țugurlan întrebând. Tot el\nmă înjură, și tot el e supărat?\nAbia mult mai târziu avea să-și dea seama Țugurlan pentru ce simțise el\nnevoia să se împace cu Cocoșilă. Și nu era vorba numai de Cocoșilă.\nÎntrebările lui din ultima vreme porniseră de fapt din această nevoie de a se\nîmpăca cu lumea, dar el încă nu-și dădea seama de acest lucru.\n– Păi nu, zice că tu l-ai înjurat întâi, explică Moromete cu o anume\nveselie care de fapt ținea partea lui Țugurlan.\n– Păi așa și pe dumneata te-am înjurat și dumneata de ce nu te-ai\nsupărat? se răsti Țugurlan și în aceeași clipă se făcu roșu ca para focului.\n– Nu, pe mine m-ai combătut, zâmbi Moromete, scuipând subțire printre\ngenunchi. Aia e altceva!\nȚugurlan arăta cuprins de o puternică emoție. Niciodată nu făcuse ceea\nce făcea acum.\n– Moromete, spuse el cu o voce scăzută, intensă. Uite, ascultă-mă aici…\ndumneata ești singurul care meriți loturile pe care le ai!\n– Ei, nu mai spune, mă, Țugurlane? se înveseli sincer Moromete.\n– Da! Să ții minte asta de la mine! spuse Țugurlan cu un glas profetic\ncare îl făcu pe Moromete să tresară. Acuma, uite de ce m-am oprit la\ndumneata… Împrumută-mă cu un sac de porumb.\n– Mă, Țugurlane, n-am porumb! exclamă Moromete. Grâu dacă vrei!\n– Dă-mi grâu, că găsesc eu să-l schimb.\n– Ai sac?\n– Am acasă.\n– Ia cu sac cu tot și mi-l dai tu îndărăt.\nMoromete se ridică în picioare. Țugurlan apucă secerile și porni spre\npoartă.\n– Trec după ce mă întorc de la fierărie, spuse el și se îndepărtă repede pe\nlângă garduri.\nIar spre seară, când plecă de la Moromete cu sacul în spinare, toată\nlumea află și se miră și nu înțelese nimic din această neobișnuită purtare a\nlui Țugurlan.",
  "Acasă, el îl găsi apoi pe cumnatu-său Grigore Armeanca, care îl căutase\nși duminica trecută. Muierea îl întrebă pe Țugurlan de la cine luase el un sac\ncu grâu și se îngrijoră: nu cumva s-a împrumutat iar la Tudor Bălosu sau\nCrâșmac?!\n– Ei, ia spune, Grigore, ce s-a întâmplat? se adresă Țugurlan cumnatului\nsău după ce o liniști pe muierea lui spunându-i de la cine a împrumutat\ngrâul. Am vrut să trec eu pe la tine, dar n-am avut vreme, am lucrat zilele\nastea la gară, la siloz.\nȚugurlan avea de la moșie doar două pogoane pământ, deoarece nu-i\nconvenea să dea maiorului jumătate de pe un număr mai mare de pogoane.\nAlții luau mai mult, Ion al lui Miai, de pildă, muncea vreo opt pogoane.\nAnul acesta Țugurlan câștigase mai bine lucrând cu ziua la gară, unde se\nconstruia un siloz.\n– Ascultă, cumnate, ce să fac eu cu ăștia ai lui Aristide? Alde Tache vrea\nsă mă dea afară! spuse Grigore Armeanca după ce Țugurlan se așeză lângă\nel pe prispă.\nȚugurlan nu zise nimic. Cumnatul său era de mult mecanic la moară și\ndin asta trăia, n-avea nici el pământ. Numai că dându-i această veste\nGrigore Armeanca, deși îngrijorat, avea pe de altă parte aerul că nu prea îi\nvine lui să creadă că o să i se întâmple chiar așa. Parcă ar fi vrut să-i spună\nȚugurlan ce-o să i se întâmple.\n– Ascultă, cumnate, te dă sau nu te dă afară? întrebă Țugurlan uitându-\nse la el curios. Ți-au spus ei că or să te dea afară?\n– Nu mi-au spus ei, mi-a spus alde Isosică.\n– Și alde Isosică de unde știe?\n– I-a auzit vorbind.\nPărea limpede, dar Grigore Armeanca ar fi vrut să nu fie adevărat.\n– Uite de ce, explică el, dacă ei mă dau afară, eu pot să-i dau în judecată\nși să-i pun să-mi plătească locul. Eu pot să nu cer bani pentru loc, și atunci\nce-au să facă, au să mute moara de pe locul meu?\n– Nu înțeleg! se miră Țugurlan. Moara lui Aristide e așezată pe locul\ntău?\n– O parte.\n– Păi atunci ce-ți mai pasă! se miră din nou Țugurlan. Dar tot nu înțeleg.\nMoara lui Aristide e chiar pe locul tău?",
  "– A vrut el s-o facă dincolo în vale, dar la mine e taman locul unde se\nîntâlnește șoseaua de la Tătărăști cu drumul dinspre Ciolănești și pe vremea\ncând a făcut-o el mai avea Crâșmac moara aia cu piatră. Nu s-a mai dus\nnimeni din partea asta la moara lui Crâșmac, a știut el Aristide ce face!\n– Păi acolo parcă e o măgură! se miră mai departe Țugurlan.\n– Păi partea aia de măgură e a mea și Aristide credea că e a comunei;\ncând i-am spus a zis că o să ne înțelegem noi, o să mă ia să lucrez la moară.\nEi! Și iese acuma fi-său, Tache, din școala de meserii și vrea să fie el\nmecanic! Asta e povestea!\n– Păi, Tache ăla parcă vrusese Aristide să-l facă popă!\n– A rămas repetent! spuse Armeanca făcând un gest de lehamite.\n– E limpede, spuse Țugurlan după câtva timp de tăcere. O să te dea\nafară!\nNu era însă deloc limpede, Grigore Armeanca nu-i spunea totul. Era o\npoveste pe cât de simplă pe atât de uluitoare pe care n-o știa decât Grigore\nArmeanca. El vroia acum să se folosească de ea ca să nu fie dat afară, dar\nnu știa dacă o să izbutească și de aceea venise să se sfătuiască cu cumnatul\nsău. Era vorba de faptul că proprietarii furau de mult grâul și, floarea-\nsoarelui din cele trei sate care măcinau la ei. Ideea o avusese Năstase,\nfratele cel mare al lui Aristide, care era coproprietar.\nMoara avea o țeava de scurgere pentru rămășițe (irimic) și la început, pe\ncând mai exista încă moara lui Crâșmac, acest irimic omul și-l lua acasă la\npăsări, dar după ce moara lui Crâșmac fusese părăsită, Aristide făcuse ca pe\nnesimțite irimicul acesta să fie considerat ca făcând parte din uium.\nVăzând că oamenii înghit mica hoție, Năstase plănuise pe cea mare, care\nîi izbutise pe deplin. Furtul se făcea sub ochii lor, printr-o a doua țeava de\nscurgere, nu prea ingenioasă, care pornea chiar de la coș. Oamenii care\nmăcinau se sprijineau chiar cu mâna de ea, fără să le treacă prin cap ce fel\nde scurgere avea țeava aceea. Ei controlau doar irimicul, să nu fie prea\nmare, adică nu cumva ca proprietarii să tragă o dată cu irimicul și boabe\ncurate.\nȚeava nu era prea ingenioasă, dar ideea era, fiindcă tragerea se făcea pe\nnesimțite și cu anii devenise lege că la o moară cu valțuri nu iese sută la\nsută făină. Furtul se stabilizase cam la un kilogram din șaptezeci și cinci și\naducea într-un an de zile câteva vagoane de grâu și floarea-soarelui. Năstase\nnu ajunsese totuși la acest rezultat fără să lupte împotriva amenințării de a fi\ndescoperit. Legând băierile sacului, țăranul avea nu o dată nedeslușita",
  "impresie că lipsește ceva… Nu mult, era adevărat, dar de ajuns ca să-l facă\nsă se uite dintr-o parte la coproprietar, să întârzie bănuitor cu mâna la gura\nsacului… Dar Năstase, care avea grijă să fie totdeauna acolo, devenea\ndeodată grăbit, striga „altul la rând“, îl înghesuia pe om fie cu vorba, fie\nîmpingându-l ușurel să facă loc…\n– Eu zic că n-or să îndrăznească ei să mă dea afară. Dacă o să mă dea,\nam să spun la toată lumea hoțiile pe care le fac ei acolo de ani de zile, spuse\nGrigore Armeanca pe gânduri.\nȚugurlan se făcu atent:\n– Ce hoții? întrebă el.\n– Cu cântarul… cu irimicul… se feri însă Armeanca.\n– Prostii! spuse Țugurlan cu dispreț. Vreai un sfat de la mine? îl întrebă\napoi scrutându-l liniștit.\n– Da…\n– Dacă te dă afară, dă-i foc la moară!\n– Să mă bage în pușcărie?…\n– Atunci… spuse Țugurlan și dădu din umeri supărat. „Atunci du-te\ndracului, de ce mai vii la mine să-mi ceri sfatul?!“ ar fi vrut să-i spună de\nfapt Țugurlan.\nGrigore Armeanca încheie spunând că o să vadă el mai pe urmă.\nȚugurlan îl întrebă apoi ce-i mai fac copiii, mai vorbiră câtva timp, și la\nplecare Armeanca îi aminti că vaca lui, care fătase nu de mult, continua să\ndea o grămadă de lapte. De ce nu-l trimite pe Marin cu oala să-i dea niște\nlapte? Țugurlan răspunse că o să-l trimită.\nSeara, Țugurlan întârzie iarăși să adoarmă, dar de astă dată nu din\npricina întrebărilor. Întinzându-se sub așternut el simți cum se întoarce în el\nacea liniște adâncă și ocrotitoare a cărei bucurie, în cei peste patruzeci de\nani pe care îi avea, Țugurlan n-o cunoscuse decât foarte puțin și foarte rar: o\nsimțise mai puternic astăzi, când întârziase de dimineață pe prispa casei.\nAceastă liniște nu adormea întrebările și nici nu le dădea un răspuns, dar le\ndădea un înțeles. Pentru ce? Nu se știe pentru ce, dar dacă așa a fost făcut,\nașa o să rămână și n-are nici un rost să-și spargă capul dacă asta e bine sau\nrău. Iar dacă vreodată o să afle și de ce, o să fie cu atât mai bine!\nXII",
  "În aceeași seară, fără ca Moromete să bănuiască ceva, Paraschiv\nîncălecase pe cai spunând că se duce să mâie noaptea cu ei pe câmp și o\nluase pe drumul spre București. Nilă îl așteptase la Guica și de acolo\nîncălecase și el și porniseră împreună.\nEra o seară cu un cer adânc, încărcat cu stele. Cei doi ieșiseră în goană\nla câmp și se opriră abia când lăsară în urmă valea satului. Caii tropăiau și\nsforăiau îndărătnici, neînvățați cu drumul pe care erau duși; de nenumărate\nori, din plină goană, căutară s-o ia pe drumurile lăturalnice ale câmpiei sau\nchiar înapoi, atrași de zgomotele înfundate ale satului, de respirația lui abia\nsimțită.\nLa un moment dat, Nilă se opri și el, ținând calul pe loc. Tăcerea\ncâmpiei era desăvârșită și întinderea ei învăluită de întuneric. Ceva se pare\ncă începuse să-l neliniștească; el șopti cu un glas turburat plin de îndoială:\n– Paraschive! Stai!\nParaschiv se opri și el. Așteptă câteva clipe și fiindcă fratele său nu\nspunea nimic, întrebă:\n– Ce este?\nNilă tăcea mai departe. Atunci Paraschiv se apropie și mai mult,\nstrunindu-și calul și întrebă iar, răgușit și intrigat:\n– Ce este, mă? De ce te-ai oprit?\nNilă se uită încet îndărăt, cu teamă, parcă s-ar fi așteptat să fie urmărit\nde cineva. Șopti neliniștit:\n– Mă, unde mergem noi?\nParaschiv îi răspunse printr-o smucitură a calului, pornind în goană\nînainte pe șosea. Calul lui Nilă porni și el pe urmele celuilalt. Goneau unul\nlângă altul în tăcere, aplecați peste coamele cailor și până aproape de întâiul\nsat prin care trebuiau să treacă, în afară de un automobil cu niște faruri\nputernice, nu întâlniră pe nimeni.\nTot în aceeași seară, Vasile Boțoghină se pregătise și el de plecare.\nÎntre timp copiii aflaseră și ei de la mama lor despre boala tatălui lor și\ndespre vânzarea pământului. Vatică umbla tăcut prin curte, parcă rătăcind,\nnevroind să intre în casă, deși Boțoghină îl strigase de câteva ori. Numai\nIrina se uita întristată la tatăl ei. Stătea pe prag cu umerii ei micuți și\nstrâmbi și îl urmărea cum înghite rar și adânc dumicații. Într-o vreme\nîncepuse să-i povestească despre ceea ce se întâmplase în timpul dimineții\nla școală; cum la examen domnul învățător Teodorescu o lăudase și îi",
  "dăduse să învețe o poezie; cum pregătiseră ei serbarea, care va avea loc\nchiar mâine, de Sâmpetru, și sfârșise părându-i rău că el n-o s-o audă când o\nsă spună poezia. Boțoghină n-o auzea nici acum; îi făcea rău glasul ei și\ncând Irina tăcu, el spuse:\n– Anghelino, ia fata asta la culcare.\nDupă aceea, Boțoghină ieșise afară și începuse să se pregătească pentru\nplecare. Umpluse căruța cu niște paie de ovăz, apoi o chemase pe femeie să\nvie cu lampa lângă căruță și să lumineze roatele. Boțoghină îl strigase pe\nVatică să-i aducă oala cu păcură din grajd, apoi amândoi începuseră să\ndesfacă roatele și să ungă osiile căruței.\nA doua zi dimineață, înainte de revărsatul zorilor, Boțoghină se deșteptă\nși după ce îl sculă și pe băiat, înhamă caii, se urcă în căruță și împreună cu\nel porni spre spitalul din Udup. Înainte de plecare el scoase din brâu un\nteanc de hârtii, alese două de câte o mie și i le întinse femeii. Anghelina le\nluă și rămase cu ele în mână, uitându-se nemișcată la omul ei care stătea pe\ncutia căruței cu hățurile pe genunchi.\n– Până la Udup v-apucă prânzul! Cum o să se întoarcă Vatică singur?\nDacă îi ia cineva căruța și caii? se temu ea.\nDrept răspuns, Boțoghină apucă hățurile în mâini. Simțind mișcarea\ncurelelor, caii porniră și trecură podișca de la drum cu zgomot. Femeia o luă\nîn urma căruței și ieși înaintea cailor, oprindu-i în drum. Se apropie apoi de\nloitră și vorbi iar:\n– Vasile, când ai să te întorci?\n– Am să-ți scriu eu d-acolo, răspunse omul cu grabă. Apoi adăugă: Vezi\ncum îi faci cu seceratul! Ia-o și pe fata aia să v-ajute. Ai grijă să nu se taie\ncu secerea. Tăcu câteva clipe, apoi vorbi iar: La treierat, vezi că am aranjat\ncu alde Cocoșilă să vă ia în ceată cu el. Tăcu iar un timp, apoi vorbi din\nnou, de astă dată cu un glas care arăta că nu mai are nimic de spus: Vezi să\nnu se întâmple ceva p-aici! Și ridică hățurile: Haida! Hăț! Hai! die!\nCaii porniseră, dar femeia se ținea mereu de căruță. Mergea alături de\nrăscruci și se uita întruna spre bărbatul ei, vrând parcă să mai spună ceva. El\nghici slăbiciunea și frământarea ei și îi spuse cu glas gâtuit, cu o asprime\ndureroasă:\n– Fugi d-aici! Păzea că te calcă roata!\nÎn clipa aceea, femeia nu se mai putu stăpâni și izbucni scurt într-un\nplâns deznădăjduit:\n– Vasile! Să nu mori p-acolo, Vasile!",
  "Boțoghină dădu bici cailor.\nXIII\nAproape de prânz ajunse la Udup. Spitalul de plasă era așezat la\nmarginea satului și de departe semăna cu un conac boieresc. Acoperișul lui\nde țiglă se vedea de la cinci kilometri. Era înconjurat de o mulțime de\nsalcâmi altoiți, cu coroanele ca niște măciuci uriașe, și de duzi stufoși și\nbătrâni din care se auzea de departe ciripitul gălăgios al păsăricilor…\nVasile Boțoghină opri sub unul din duzii din fața intrării și sări jos din\ncăruță. Vatică se uită mirat peste clădiri și spuse arătând cu degetul înainte:\n– De ce nu oprești în dreptul spitalului?\n– Asta e spitalul, nu acolo, răspunse Boțoghină. Așa fac toți care nu-l\ncunosc, se opresc dincolo. Acolo stă doctorul! E casa lui! Stai jos și dă iarbă\nla cai!\nVatică sări jos, scoase căpestrele din capul cailor, le desfăcu șleaurile,\nluă din căruță un braț de paie amestecate cu iarbă și îl puse înaintea vitelor.\nBoțoghină dădu câtva timp ocol căruței, uitându-se pe sub sprâncene să-și\ndea seama de ceea ce se întâmplă în jurul lui, apoi intră încet în curte\nspitalului.\nIntrarea în clădire avea niște scări de ciment negru care dădeau într-un\ncoridor lung; atât scările cât și coridorul erau înțesate de țărani desculți; cu\nchipurile galbene și supte; de femei îmbrobodite strâns, cu privirile\nînțepenite și dârze, cu câte un copil în brațe sau de mână; de lucrători\nistoviți cu cămășile rupte pe ei și murdare; stăteau pe cele două bănci de\nlemn așezate de-a lungul pereților și așteptau. În afară de cei de pe scări și\ncei dinăuntru, pe lângă zidurile spitalului stăteau alții sub umbra duzilor în\ngrupuri mici. Era timpul prânzului și unii întinseseră pe pământ legăturile\ncu care veniseră și începuseră să mănânce.\nVasile Boțoghină văzu încă din poartă mămăligile întinse pe iarbă și\ncoridorul înțesat de oameni. Intră înăuntru și fiindcă pe bănci nu mai era loc\nse rezemă de tocul ușii pe care scria Consultații și începu să aștepte cu\naceeași răbdare pe chip ca a celorlalți.\nLa un moment dat ușa se deschise dinăuntru fără veste și Boțoghină,\ncare se rezemase puțin de ea, se clătină și se izbi de umărul doctorului care\ntocmai ieșea.\n– Ce te proptești în ușă? Stai jos pe bancă! se supără doctorul.",
  "Speriat, Boțoghină se trase într-o parte simțind cum obrajii îi ard de\nrușine. Doctorul își roti privirea peste oameni și spuse:\n– Sunteți prea mulți azi, cine stă mai aproape să plece acasă și să vie\nmâine dimineață.\nDar toți parcă înțeleseră pe dos, adică să se apropie și să-i spună ce-i\ndoare.\n– Domnule doctor, de trei zile nu vrea să mai sugă, stă în brațe și\ndoarme! Mi-e frică să nu-mi moară în brațe! I-au mai ieșit și niște pete roșii\npe tot corpul. Nu știu ce să…\n– Varsă mereu, domnule doctor, ce mănâncă, varsă! spuse altă femeie\narătând copilul.\nAlte glasuri se îngrămădiră strângându-se și înconjurându-l pe medic.\nToată lumea se sculase de pe bănci și de afară câțiva chiar alergaseră\nînăuntru.\nMedicul, un om scund și cam gras, cu niște trăsături înăsprite de soare și\nvânt, întocmai ca ale țăranilor, stătea liniștit în mijlocul bolnavilor și se uita\npeste capetele lor, reținut, cam aspru, cu o privire care arăta că ceea ce\nvedea el acuma era un lucru obișnuit pe care îl vedea de mulți ani.\nEl apucă de cămașă copilul uneia din femei, i-o ridică spre bărbie,\ndezvelindu-i burta și după ce se uită o clipă spuse:\n– Fă-i o baie cu flori de mușețel!\nApoi se adresă unei alte femei, spunându-i să se ducă la sanitar, să-i dea\nniște prafuri, dar femeia cu copilul cu pete pe trup îi acoperi glasul:\n– Domnule doctor, i-am făcut de trei ori, așa cum mi-ai spus…\nUn om care stătuse până atunci la o parte se apropie și el de doctor, îl\napucă de braț și spuse șoptit, cu un glas insinuant:\n– Domnule doctor!…\nDar doctorul nu-l luă în seamă. Boțoghină se vârâse și el printre ceilalți\nși se uita drept în ochii medicului, crezând că acesta are să-și aducă aminte\nde el și are să-l cheme înăuntru. Doctorul deschise ușa fără să ia în seamă\nglasurile numeroase care îl chemau și pieri înăuntru cu bolnavul care era la\nrând.\n– Ce să-i faci, zise un țăran tânăr, posomorându-se și căutând abătut un\nloc pe bancă. Un singur doctor la atâtea sate! De fier să fii și tot nu\nprididești!\nCineva vru să răspundă, dar în clipa aceea un copil din brațele unei\nfemei începu să țipe. Femeia ieși repede afară. Un om oftă greu și se sculă",
  "de pe bancă. O dată cu el se mai sculară încă vreo câțiva. După o jumătate\nde ceas, coridorul se goli mai mult de jumătate. Abia pornind prin curtea\nspitalului, oamenii și femeile puteau fi văzuți că sunt într-adevăr bolnavi.\nUn țăran înalt ca o prăjină mergea încet, abia pășind, ținut de două rude de\namândouă brațele: sudoarea îi năvălea des pe frunte și gemea încet, cu gura\ndeschisă, cu privirile rătăcite; un altul însă, era singur, și cât se sculase de pe\nbancă, începuse să se clatine ca beat, mergea orbecăind, ținându-se de\nziduri. Ieși cu greu și se așeză pe iarbă aproape căzând pe brânci, în patru\nlabe, ca și când ar fi fost împușcat.\n– Omule, de ce nu intri acolo peste el? zise un muncitor, apropiindu-se\nde cel căzut și ajutându-i să se întindă mai bine. Noi putem să mai așteptăm,\ndar dumneata de nu intri peste el?\nOmul vru să bâlbâie ceva, dar tot atunci curtea spitalului fu străbătută de\nun glas sfâșietor ca de cuțit. Privirile se întoarseră spre drum. Pe poarta\nspitalului se văzură intrând câțiva oameni care duceau o femeie pe o cergă.\nO dăduseră jos din căruță și femeia țipase crunt. Ajunși în fața scărilor,\noamenii lăsară cerga cu femeia pe iarbă și unul dintre ei se șterse pe frunte\nde sudoare și intră în coridor. După câteva clipe, doctorul ieși afară și\nîntrebă scurt, din capul scărilor, spre oamenii care stăteau alături lângă\nbolnavă:\n– Când a născut?\n– Ieri dimineață, domnule doctor! răspunse unul din țărani, luându-și\npălăria de pe cap.\n– Copilul trăiește?\n– Trăiește, domnule doctor!\nMedicul se apropie și privi câteva clipe în jos spre bolnavă. Femeia\nstătea cu ochii închiși și părea moartă; la soare, chipul ei arăta albastru,\nlivid. Doctorul se aplecă și-i prinse încheietura mâinii între degete. Cât îi\nprinse însă încheietura, îi și dădu drumul și se răsti la oameni fără milă:\n– Ați omorât-o! Ați adus-o în căruță și i-ați mâncat zilele!\nUnul dintre cei trei oameni care aduseseră bolnava, la auzul acestor\ncuvinte tăioase, nu se putu nici el stăpâni:\n– Am adus-o în căruță? N-oi fi vrând s-o aducem cu aeroplanul!\n– Haide, lasă vorba! porunci doctorul ca un militar. Băgați-o înăuntru.\nAbia spre seară îi veni lui Vasile Boțoghină rândul la consultație. El\nintră în cabinetul doctorului și spuse:\n– Nu mă mai cunoașteți?! Am venit acum vreo două săptămâni…",
  "Doctorul se apropie de el și-l întrebă grăbit:\n– Da! Ce ți-am spus că ai?\nBoțoghină vru să răspundă, dar doctorul întrebă iar, cu aceeași grabă\nreținută:\n– Cum te cheamă?\nOmul își spuse numele și comuna iar doctorul îi întoarse spatele și\nîncepu să răsfoiască un registru gros. Răsfoind, întrebă din nou:\n– Când spui că ai fost aici?\n– Acum zece-cin’șpe zile! răspunse Boțoghină nedumerit că doctorul\nnu-și aduce deloc aminte de el.\n– Vasile Boțoghină, din Siliștea-Gumești, zise doctorul cu un glas rece.\nPăi asta e a treia oară când te consult! Ai fost la raze?\n– Da, răspunse Boțoghină vinovat și-i întinse doctorului sulul negru al\nradiografiei, pe care acesta îl desfășură la lumină și îl cercetă multă vreme.\n– Stai jos. De ce nu stai jos? se adresă el bolnavului la sfârșit.\nBoțoghină se așeză pe un scaun rotund și alb și începu să urmărească\nintrigat fiece mișcare a doctorului. Medicul, după ce îi arătase omului\nscaunul, se așezase la birou și începuse să scrie pe o foaie. Scria repede și\nmult, și din când în când se oprea, ridica fruntea de pe foaie pentru câteva\nclipe, apoi, începea iar să scârțâie din peniță. Acest lucru ținu multă vreme\nși când doctorul se ridică de la biroul lui, Vasile Boțoghină se ridică și el.\nMedicul însă nu mai arătă acum nici o grabă. El se așeză pe un scăunel în\nfața omului și-i făcu semn să stea jos. Începu să-i spună rar, apăsând pe\ncuvinte, cu un glas care uneori era străbătut de urme de neîncredere, alteori\nde amenințare:\n– Uite ce-ai să faci! Te duci acasă și vinzi ceva: un cal, un bou, un\npogon de pământ…\nSe opri și spuse după câteva clipe, amenințându-l pe om cu rețeta:\n– Ai să te duci la farmacie cu rețeta asta. O să-ți trebuiască mulți bani,\npentru că ai să iai doctoriile astea de trei ori. Dar nu e vorba numai de\ndoctorii. N-ai voie nici să ridici un pai de jos. Înțelegi? Nimic. Să nu faci\nnimic. Și în fiecare zi să mănânci ouă, să bei lapte mult și să nu-ți lipsească\ngăina de la masă. Să vorbești cu sanitarul din sat să-ți facă injecțiile și să te\nînvețe cum să iai doctoriile. Asta e o boală grea, dar voi nu vă vindecați\npentru că nu vreți să cheltuiți. Și chiar dacă cheltuiți, cât vă simțiți nițel mai\nbine, gata, vă puneți pe muncă să vă scoateți pârleala pentru ce-ați vândut.",
  "După o boală ca asta nu mai ai voie niciodată să muncești prea mult…\nDoctorul se opri o clipă: Vrei să nu mori?\nBoțoghină făcu ochii mari, înspăimântat și răspunse repezit, dar nu\nîndată:\n– Da, domnule doctor!\n– Atunci să faci așa cum ți-am spus. Începând de azi te întinzi cu burta\nla soare, mănânci bine, iai doctoriile astea și după o lună de zile să treci iar\npe la mine. Altfel să știi că nu e glumă. Dacă ajungi să cazi la pat n-ai ce\nmai căuta la mine.\nMedicul ieși de după birou și-și puse mâna pe flanela cârpită a omului,\ncare cât o simți se și ridică în picioare.\n– Să nu-ți pară lucru de glumă! că eu știu cum sunteți voi: „Lasă că-mi\ntrece“, până începeți să vă scuipați bojocii pe jos. Vă repeziți pe urmă la\ndoctor și când vedeți că nu vă mai poate face nimic, începeți să înjurați că\nnu e bun doctorul.\n– Domnule doctor, îl întrerupse Boțoghină, nedumerit mereu că medicul\nuitase ce-i spusese data trecută, păi eu am făcut rost de douăzeci de mii de\nlei, că mi-ai spus că mă bagi într-un spital unde o să mă fac sănătos într-o\nlună, două…\nMedicul tresări.\n– Douăzeci de mii? întrebă el neîncrezător.\n– Păi așa mi-ați spus dumneavoastră!\n– Ai la dumneata douăzeci de mii?! întrebă doctorul uimit, impresionat\nde privirea bolnavului, pe care abia acum i-o vedea. Era o privire lărgită,\nstrălucitoare de viață și de speranță, dar străbătută și de umbre nedeslușite,\numbre ale nopților de neliniște și spaimă.\n– Păi am vândut din lot, domnule doctor! întări Boțoghină limpede și\nușurat, ca și când ar fi fost de pe acum sănătos. Adăugă senin și împăcat: Ce\nera să fac? Astă-primăvară au murit doi inși la noi în sat, tot așa au stat\nacasă și…\n– Uite ce e, Boțoghină, da, știu acuma… Așa este, cu vreo douăzeci de\nmii de lei poți să intri într-un tratament supravegheat, bine că ai vândut. Eu\nți-am spus data trecută să vinzi și să faci rost de bani, așa cum spun la\nfiecare. Dumneata, bine că ai avut ce vinde… Uite ce-ai să faci: …ia spune-\nmi, ești cu căruța?\n– Cu căruța, domnule doctor. Cu băiatul.",
  "– Dă drumul căruței acasă și rămâi aici. Mâine o să te trimit la munte\nîntr-un sanatoriu…\nXIV\nA doua zi dimineața, Guica își luă ciorapul de gât și porni spre casa\nfratelui ei să fie de față când Moromete și cu toți ai lui au să bage de seamă\ncă Paraschiv și cu Nilă au fugit cu caii la București. Se gândea încet, cu o\nbucurie care îi ungea inima, cum are să se întindă vestea numaidecât în sat\ncă cei trei băieți ai lui Moromete au fugit câteștrei de acasă cu caii și cu oile\nși că asta s-a întâmplat – și Guica avea să aibă grijă să se afle întocmai așa –\ndin pricina celor două fete ale lui Moromete, care vroiau ele să pună mâna\npe averea fraților…\nPlecarea aceasta se întâmplase cum nici ea, Guica, n-ar fi crezut că se\nputea mai bine; întâi Achim cu oile, acum două săptămâni; apoi seara\ntrecută cu amândoi caii, Paraschiv și Nilă; astăzi era zi de sărbătoare, Sfinții\nPetru și Pavel; mâine toată lumea avea să iasă la secerat grâul. Mai întâi,\nMoromeții, rămași, adică cele două fete, Tita și Ilinca, Niculae și mama lor\nCatrina, cu Moromete în cap, n-au să mai aibă ce mânca în timpul muncilor,\nnu mai aveau laptele; apoi, nu vor mai avea cu ce să se ducă la deal, o să\ntrebuiască să se ducă pe jos, cu secerile pe umăr; apoi, strânsul și treieratul\ngrâului, căratul lui pe arie și celelalte munci: n-au să mai aibă cu ce le face,\nvor trebui să dea din colț în colț, să bată la porțile oamenilor după vite.\nAcest dat din colț în colț îi săra inima Guichii. Și mai ales dusul\nMoromeților la secerat pe jos. Și încă: Niculae nu știa să secere, Catrina\nMoromete trebuie să rămână acasă și să facă de mâncare, să îngrijească de\npăsări, Moromete la fel, cu atâția copii, se dezvățase să muncească, stătea\ntoată ziua pe miriște, zicea că leagă snopii, fuma și umbla încoace și încolo;\nsingurele care aveau să muncească rămâneau cele două fete.\n„Na! Să vă săturați, gândi Guica, apropiindu-se de casa fratelui. Să\nmunciți acum să vă iasă ochii din cap. Și până să cumpărați voi cai și oi, se\nîntorc ăia cu buzunarele pline de bani! O să vedeți voi atuncea ce-o să vă\nfacă ei, că v-ați făcut stăpâne pe casa lor!“\nGuica se apropie de podișca fratelui și se opri pe ea, uitându-se în curte\npeste gard. Fata cea mare a lui Moromete, Tita, mătura bătătura cu un târn\nuriaș făcut din fire de rosmarin. Pe prispa casei stătea, într-o parte\nMoromete, iar în colțul dinspre drum Niculae și cu sora lui mai mare,",
  "Ilinca. Niculae plângea încet, prelung, jelindu-se prostește și spunând mereu\nunul și același lucru:\n– Hai, mă, Ilinco, dă-mi! Dă-mi, mă, Ilinco, n-auzi?! Hai, mă, Ilinco,\naaaa! Dă-mi, mă, Ilinco, și mie niște flori!\nMoromete bea tutun și se uita spre șosea. Din când în când, cineva\ntrecea pe drum și îl saluta. Moromete răspundea tare, cu multe cuvinte,\nspunând „bună să-ți fie inima, cutare“, sau „să trăiești, mă, Dumitrache!“.\nÎn acest timp Niculae bâzâia mereu, dar nimeni nu-l lua în seamă, ca și când\ntreaba lui ar fi fost să plângă așa mereu, fără nici o socoteală.\nGuica intră încet în curte, cu ciorapul de gât, și apropiindu-se de prispă,\ndădu bună dimineața. Nu-i răspunse nimeni. Tocmai atunci Ilinca se răstea\nla Niculae:\n– Mai taci, mă, din gură, dezghiocatule! Până mai alaltăieri te-ai ținut de\ncoada oilor și acuma te găsi coroana. Să-ți dau eu flori din grădiniță ca să\nfaci coroană altora! Păi dar!\n– Dă-i, fa, și lui niște flori, dosădito, ce ești așa de cârpănoasă?! se auzi\ndin casă glasul mamei.\n– Ia mai taci din gură, mamă, ați săpat vreunul grădinița? Să-i dau flori\nsă facă altora coroană! Ia uită-te!\nLa auzul acestui răspuns, Niculae începu să urle de-a binelea. De astă\ndată el se ridică și sări spre grădiniță.\n– Să nu te prind că iei vreo floare, că-ți rup zulufii, Niculae, amenință\nIlinca de pe prispă.\nCatrina Moromete ieși afară, gătită pentru biserică. În clipa aceea,\nclopotele bisericii începură să bată. Femeia de închină și se dădu jos de pe\nprispă. Chipul necăjit și ars de soare al femeii era acum liniștit, plin de\nbunătate. Ea își sumese fusta neagră de lână și își ascunse pe la spate cine\nștie ce albitură care nu trebuie să se vadă. Se uită peste bătătură și văzând-o\npe Guica așezată pe prispă, cu ciorapul de gât, i se adresă cu multă evlavie:\n– Mario, mai lasă și tu ciorapul ăla, că o să te duci în fundul iadului! Cât\ne săptămâna de mare, umbli mereu pe la muieri și spui că azi e joi-mari,\nmâine miercurea păsărilor, poimâine lunea verde! Și acum, că e sărbătoare\nlăsată de Domnul Cristos, lucrezi la ciorap în loc să vii și tu să asculți\nbaremi Sfânta Evanghelie!\n– Ei las’ să mă duc eu în iad, răspunse Guica lucrând parcă înadins și\nmai repede la ciorap. Ce e iadul? S-a întors cineva d-acolo?\nMoromete își încreți fruntea și aprobă subțirel:",
  "– Așea-ie!\nGuica continuă:\n– Că n-o fi mai rău ca p-aici. Că când oi muri, intri în pământ și te\nmănâncă viermii. Și sufletul? Un abur care trăiește și el și se tot plimbă…\n– Păi se plimbă! aprobă Moromete, cu o indescriptibilă ironie. „Păi da,\nn-are încotro, se plimbă, firește…“\n– Ei, he! făcu Catrina, pornind încet spre poartă. Ce trebuie să fie în\ninima voastră! Stăpânește ăla spurcatul!\n– Păi, stăpânește! făcu Moromete din nou.\nÎn acest timp, furat de starea ciudată a tatălui său, Niculae uitase să mai\nbocească. Deodată însă el își dădu seama că dacă mama lui se duce, nu mai\ne nimic de făcut cu coroana lui. Sări de pe prispă și se luă după ea și îi ieși\nînainte și o apucă de fustă; se uită în ochii ei cu jale și începu să verse\nlacrimi cât boabele de porumb de mari:\n– Mamă, mi-a spus dom’nvățător să fac și eu o coroană, se jeli el\ndeznădăjduit. Și mi-a spus să veniți și voi la școală, mi-a dat să învăț și eu o\npoezie, hai, măi, maică, spune-i Ilinchii să-mi dea flori din grădiniță… mi-a\nspus că o să mă treacă clasa și că o să spui și eu o poezie… dom’nvățător\nTeodorescu mi-a spus să nu lipsesc, că am dat examen acu’ o săptămână, m-\na ascultat și mi-a spus să-mi fac coroană… spune-i Ilinchii, mamă…\nBăiatul își încleșta mâinile lui mici și înnegrite de soare de fusta aspră a\nfemeii și n-o lăsa deloc să se mai miște. El se uita în sus spre chipul ei și\nvărsa lacrimi atât de copleșitor încât femeia îi puse mâna pe cap și înghițind\ngreu îi mângâie urechile înnegrite cu palma ei aspră și îi șopti:\n– Du-te în grădiniță și ia-ti flori, hai!\nApoi, se întoarse spre casă și se uită spre fată. Dar Ilinca i-o luă înainte\nchemându-l pe băiat cu un glas înmuiat:\n– Hai, mă, treci încoace, căpățânosule, nu ți-am spus că-ți dau, ce te\njelești așa? Plânge ca blegu!\nIlinca nu era mai mare ca Niculae decât cu un an, dar se purta față de el\nca și când ar fi fost cu cinci, cu toate că atunci când își amintea de această\ndiferență atât de mică, Niculae o plesnea.\n– Ilinco, Ilinco, amenință și mama din poartă! Pentru niște flori, fa? Te\nvede Dumnezeu de sus!\nMoromete, auzind aceste cuvinte din urmă, își lăsă capul într-o parte și\nîntări cu finețe:\n– Păi te vede!",
  "Guica stătea mai depărteze pe prispă, împletea la ciorap și aștepta ca\nfratele ei să înceapă să se neliniștească de lipsa celor doi, Paraschiv și Nilă.\nMoromete însă stătea mereu pe prispă, bea tutun, se uita din când în când\nspre drum răspunzând la saluturi și nu se sinchisea că deși soarele se\nridicase sus pe cer, Paraschiv și Nilă încă nu se întorceau cu caii de pe izlaz.\nAtunci Măria Moromete se întoarse spre Tita, care ajunsese cu măturatu\naproape de scara prispei, și întrebă într-o doară:\n– Tito, unde sunt, fă, băieții ăia?\n– Ce mă-ntrebi pe mine? Cu caii pe izlaz, unde să fie?! răspunse fata în\nsilă.\n– Dar de ce n-au venit până acum? întrebă Guica iar, cu o bucurie\nascunsă.\n– Du-te și-i întreabă, răspunse fata ursuză.\n„He, o să vedeți voi! O să te văd eu cum ai să te duci mâine pe jos la\nsecere“, gândi Guica.\n– Dar de ce s-au dus amândoi? Ce i-a găsit? întrebă Guica iar. Că\nvorbisem cu ăla marele să vie să-mi dreagă podul, că s-a stricat la căpriori.\nFata nu mai răspunse. Moromete nici nu auzise schimbul de cuvinte, în\ngrădiniță, Niculae își terminase coroana și se pregătea să plece la școală. El\nse apropie de tatăl său și-i puse mâna pe umăr:\n– Taicule, dă-mi și mie pălăria ta, să mă duc și eu la școală.\nMoromete se trezi din visare:\n– Ce e, mă? Pleacă de-aici!\n– Hai, tăticule, zău, dă-mi și mie pălăria ta, se rugă băiatul încet.\n– Hai, tată, dă-i pălăria să plece o dată, că iar începe să bâzâie, spuse și\nIlinca din grădiniță.\nMoromete își scoase pălăria din cap, se uită la ea cu atenție, parcă abia\natunci ar fi văzut-o întâia oară, și spuse:\n– Na, mă, pleacă de-aici. Căpățânosule! Ai un cap cât o baniță! Unde te\nduci tu? Ce cauți la școală?\nBăiatul tăcu, nu spuse nimic și se îndreptă sfios spre drum. Moromete îl\nurmări câteva clipe, apoi îi strigă:\n– Mă, n-auzi? Ia vin’ncoace.\nNiculae se întoarse și se opri în fața tatălui. Așa cum se oprise, cu obrajii\nnegri-galbeni de friguri, cu capul mare, peste care pusese pălăria destul de\nveche a tatălui, în cămașă și cu picioarele desculțe și pline de zgârieturi,\nNiculae parcă era o sperietoare.",
  "– Spală-te pe picioarele alea, îi spuse Moromete descingându-se de\ncureaua de piele care îi ținea brâul roșu peste mijloc. Spală-te cu săpun și na\nici, încinge-te cu cureaua asta peste cămașă, că parcă ești dăulat, parcă te-a\nprins cineva de pe gârlă.\nBăiatul luă cureaua nemaiputând de încântare și alergă spre troaca\npăsărilor să se spele. Tot atunci, de pe șosea, se auzi un tropăit zgomotos de\ncai. Guica sări în picioare atât de repede, încât s-ar fi crezut că a mușcat-o\nceva de sub pământul prispei. Poarta se deschise și cei doi, Paraschiv și\nNilă, intrară în curte. Caii sforăiau întruna și se vedea că au fost goniți;\ndungi mari de umezeală le brăzdau spinarea și pulpele le erau pline de\nspuma albă. Guica încremenise lângă prispă și ghemul negru de lâna i se\nrostogoli în mijlocul bătăturii.\nMoromete își ridică și el privirea:\n– Ce e, mă, cu voi?! Sunteți nebuni? Ce-ați gonit caii ăia așa?\nNu căpătă însă răspuns. Paraschiv descăleca repede și avea buzele atât\nde ieșite în afară și atât de încălecate una peste alta, încât de departe semăna\ncu unul care și-ar fi agățat de gură niște clape de gumă. Nilă era posomorât\nși se mișca mai greu decât oricând. Trupul lui gros alunecă de pe spinarea\ncalului ca un sac cu picioare și rămase tăcut, ștergându-se încet cu palma\npeste turul pantalonilor.\n– Nilă! Ce, mă, tu ești surd? Ce e cu voi? întrebă Moromete iarăși.\nAtunci Nilă se întoarse spre tatăl său și fruntea lui lată și cu carne multă\npe ea se încreți și se îngrămădi spre rădăcina groasă a nasului; răspunse\nmormăind, dar glasul i se auzi totuși limpede:\n– N-auzi, mă, că ne-a gonit niște pândari? Ne-au intrat caii în niște ovăz!\n„Ce e cu ăștia? se întrebă Guica trăsnită de întoarcerea aceasta a celor\ndoi. De ce n-or fi plecat?“\n– Paraschive! izbucni ea cu glas ascuțit, clocotind de furie acră și\nnestăpânită. Bine, mă, ce e cu tine, fire-ai al naibii să fii?! D-aia îți fac eu\nciorapi, mă? Ziceai că vii să-mi dregi căpriorile alea ale podului! Fire-ai al\nnaibii să fii, cu botul tău!\nȘi fără să mai aștepte răspuns își culese ghemul din țărână și porni cu\npașii ei iuți spre șosea. Paraschiv se întoarse spre ea și o strigă din urmă:\n– Viu acuma, ga Mario!… Bagă, mă, caii în grajd, se adresă apoi lui\nNilă, făcându-i un semn, adică să vie și el la ga Măria.\nDar Nilă nu-i luă în seamă semnul, îi întoarse spatele și intră cu cai cu\ntot în grajd.",
  "XV\nParaschiv era atât de furios, încât intrând în bordeiul tușei uită de\nșubrezenia patului și aproape se aruncă pe el.\n– Nu ți-am spus eu, ga Mario, că ăsta n-are să meargă? Fir-ar capul lui al\ndracului de bou! Asta e bou! Bou de mere și de pere.\nDar tușa îl primi cu strigăte ascuțite:\n– Și tu de ce n-ai fugit singur? Ce-ți pasă ție de el? Dă-te la o parte de pe\npat, n-auzi că trosnește?\nParaschiv se ridică și se așeză pe un scăunel. Tușă-sa era atât de înăcrită,\nîncât îi întoarse spatele și nici nu vroia să-l mai asculte cum s-a întâmplat.\nEa își scoase firul de lână de pe gât, aruncă ciorapul între sobă, în timp ce se\nuita în curte și blestema; un câine al nu știu cui hlăpăia niște mălai dintr-o\nstrachină mică în jurul căreia piuiau jalnic vreo zece-cincisprezece puișori\nmici cât nucile.\n– Nia d-acolo, plesni-ți-ar ochii de potaia dracului! țipă Guica ieșind\nafară. Mâncași mâncarea puilor, lovite-ar turbarea astăzi și mâine!\nGuica se luă cu bulgări după câinele care sări gardul vecinului și-i arătă\nfemeii o clipă coada și picioarele dinapoi. Furioasă, Guica izbi cu bulgări în\ngard blestemând:\n– Mânca-ți-ar coada cui te are, că nu-ți dă să mănânci și vii să faci burtă\nîn curtea mea! Fă, armăsăroaicelor, legați-vă câinele, mânca-l-ați fript!\nDe la vecin nu răspunse nimeni și Guica se întoarse în bordei. Paraschiv\nstătea cu coatele pe genunchi și o aștepta să se liniștească, deși era și el\nfurios.\n– Plecasem, ga Mario, și când am trecut de Tătărești n-a mai vrut Nilă să\nmeargă, explică el. De la început se tot oprea și se uita îndărăt… ce să fac\neu cu el dacă e tâmpit?!…\n– Păi, fiindcă sunteți buni numai să vorbiți! țipă Guica scoasă din sărite.\nToată iarna stați pe la mine, și ga Măria în sus, ga Măria în jos… fir-ați ai\nnaibii să fiți că sunteți mai proști ca Năstase Besensac! Sunteți buni numai\nsă veniți să vă fac ciorapi și flanele și să vă pui deoparte ce am și eu mai\nbun și voi vă moșmoniți de-un an de zile și nu sunteți în stare să vă faceți și\nvoi un rost!\n– Hai, ga Mario, taci din gură și ascultă aicea, nu mai țipa așa ca o\ncoțofană. Dacă nu știi, de ce vorbești? mormăi și Paraschiv arțăgos.",
  "Guica își ieși din minți.\n– Ce să știu, mă, ce să știu? Cine e coțofană? Să nu-ți dau acuma cu\nceva peste botu ăla!\n– Păi dacă te repezi și nu vreai să asculți! Ascultă aicea la mine.\n– Nu vreau să mai ascult nimic. Am avut și eu un loc acolo, în spatele\ncasei lui tac-tău, se vaită ea pe neașteptate. Ooof… o să iau pe cineva străin\nși-o să i-l dau, că am avut și eu nepoți și m-au făcut de râsul lumii! Un\npogon de pământ am și un cap de vie și casa asta așa cum e… am s-o iau pe\nfata aia mai mică a lui Ripitel, săraca, să-i rămâie ei bordeiul ăsta și să se\nmărite și ea cu pogonul meu, să nu stea ca mine nemăritată! Că alde frate-\ntău a rămas neînsurat, vai de capul lui, și cine să-l ia așa gol și fără nimic?!\nȘi-o s-o dau aici, și o să-i trec și pogonul și casa și să aibă și ea grijă de\nmine când o să închiz ochii… că frate-meu Ilie… că rudele… nepoții…\nMăria Moromete se făcu deodată moale și se lăsă încet pe pragul\nbordeiului. Ea începu să se jelească lung și fără lacrimi și bocetul ei, deși\nîncet, împânzi aerul bordeiului și al bătăturii și se răspândi ca de mort pe\ntoată întinderea uliței:\n– Ooof, nepoții, nepoții! Doamne, Doamne… eee… C-am avut și eu o\nmamă, Doamne; și a intrat în pământ îîî… Î-îî… și m-a lăsat singură-î! Că\nfrati-meu Ilie s-a însurat a doua oară-î. Și soră-mea a făcut copil de fată\nmare iii! Și dacă s-a dus din sat m-a lăsat pe mine singură, Doamne! Și lui\nIlie nu-i pasă de mine, Doamne! Of, Doamne, Doamne-ei!… eeeii! Și-am\navut și eu un copilîî… și-a murit și-ăla, că mi l-ai luat, Doamne! Și m-ai\nlăsat singuricăăă! M-ai lăsat singurică, Doamneeei!… eeee! Singurică m-ai\nlăsat, Doamne, pe pământul ăsta! Că nici nepoții și nici frații și nici rudele,\ncă s-a dus cu toți și nimeni nu te ia în seamă și toți râd de tine, Doamne! Că\nam vrut și eu să las nepoților bucățica mea de pământ și să-și facă și ei casă\npe ea… și să mă ție și ei în casa lor, că am îmbătrânit și nu mai pot,\nDoamne… că am zis și eu că să fie bine de ei, că sunt nepoții mei și am vrut\nsă se însoare și ei să-și ia muieri și dacă închiz ochii și mor să aibă cine să\nmă spele, să nu mor cu ochii beliți, Doamne… Of, Doamne, Doamneee!…\neee… că n-am vrut răul nimănui și i-am îndemnat și eu să-și facă rost de\nbani și să-și facă casă că sunt mari și le trece vremea, Doamne! Că numai tu\nștii ce e în inima mea, Doamne, inima mea friptă și prăjită… că sunt\nsingurică și mi-e urât și frică, Doamne! Of, Doamne, Doamneee, eee!…\neeeee! Că dacă îi înveți îți ies fel de fel de vorbe, Doamne, și lumea te\nporeclește și-ți spune Guica… și nimeni nu știe cum îmi tremură mie inima,",
  "Doamne, și picioarele mi s-au răcit, că nu mai poci, că o viață am avut și s-a\ndus și-aia, Dumnezeule!!\nParaschiv se ridică de pe scăunel și îi puse mâna pe umăr.\nÎn timpul cât tușa lui jelise, el se uitase pe geam să vadă dacă aude\ncineva. Lumea care trecea pe drum, auzea, dar nimeni nu se oprea. Întorcea\ndoar capul și apoi își vedea de drum; numai niște copii se opriseră sfioși și\nascultaseră un timp, cu gravitate, bocetele femeii.\n– Ei, ga Mario, șopti Paraschiv încurcat. Hai, taci o dată, că nu e nimic.\nCe te-a apucat? De ce nu stai să auzi cum a fost, că nu e vorba să…\nMăria Moromete tăcu și se ridică încet de pe prag fără să-l ia în seamă\npe nepot. Ea merse și ridică din mijlocul bătăturii strachina răsturnată de\ncâine, o șterse cu mâna de mălai și uitându-se în jurul ei începu să cheme\npuii cu un glas care nu mai amintea cu nimic de cel cu care se jelise puțin\nmai înainte. Ea chema puii și risipea mălai, iar cloșca dădea târcoale\ncloncănind și cârâind zgomotos. De pe cer soarele de vară începuse să verse\ncu putere o căldură înăbușitoare.\nParaschiv ieși din bordei și plecă încet, cu umerii îndoiți. Fuga nu\nizbutise, dar nu era nimic; trebuia căutat curând un alt prilej, până nu trecea\nvara. Și altfel trebuia acum să procedeze.\nXVI\nNiculae intră în curtea școlii, foarte mândru de pălăria pe care o avea pe\ncap și de cureaua cu cataramă albă cu care era încins peste cămașă. Se\nîndreptă spre grupul fetelor din clasa lui care făceau mare zarvă în curtea\ndin spatele școlii; nici nu apucă să se apropie bine și se pomeni arătat cu\ndegetul de vecina lui, Bălosu Rafira, care cât îl văzu, începu să țipe:\n– Uite la Moromete, uite la Moromete! A venit cu pălăria lui ta-său! ăăă!\nPălăria lui ta-său! Pălăria lui ta-său! Și cureaua!\nNiculae îngălbeni de furie, dar nu putu să spună nimic. Se liniști însă\nrepede văzând că celelalte fete își văd de joc și nu-l iau în seamă. El se opri\nîn dreptul unui grup de trei-patru fete care jucau ceva sărind într-un picior\nprintre niște pătrățele și semne zgâriate în pământ. Boțoghină Irina stătea și\naștepta să-i vie rândul la sărit. Când o văzu Niculae cum stă, cu umărul ei\nstâng puțin ridicat, oacheșă și cu coadele mici lăsate peste o bluză nouă, i se\npăru atât de frumoasă încât, uitându-se la ea, sângele îi împurpura obrajii și\ninima începu să i se zbată în piept ca o vrabie. Așteptă ca ea să ridice ochii",
  "și să-l vadă cu pălărie și curea. Irina însă nu ridica deloc ochii spre el;\naștepta cu nerăbdare să-i vină rândul la joc. Chiar îi veni rândul; luă\nbucățica de ciob în mână, se așeză în dreptul pătratului, aruncă ciobul și\nîncepu să sară printre pătrățelele și semnele jocului. Niculae o urmări cum\nsare și după un timp nu mai simți decât necaz. Când fata aruncă ciobul în\nfigurile cele mai grele și anume în iad și în cer, Niculae făcu pe neașteptate\nun pas, strică liniile și o îmbrânci pe fată din mijlocul figurilor. Celelalte\nțipară ascuțit și tăbărâră pe el. Pălăria lui Moromete fu mototolită rău pe\ncapul fiului. Niculae o luă la goană și fetele îl lăsară în pace. Ele refăcură\nrepede pătratul stricat și Irina spuse că trebuie acum să dea din nou cu\nciobul.\nÎn ziua serbării școlare, copiii veneau în număr mare. Veneau chiar și cei\ncare lipsiseră mai tot timpul anului; chiar și cei care știau că au să fie lăsați\nrepetenți.\nÎn fața intrării, băieții din cursul complimentar ridicau o scenă. Băncile\nfuseseră scoase în curtea școlii să se așeze oamenii în ele. Din când în când,\ncâte un învățător ieșea afară și bătea din palme să potolească zarva. Unii\ncopii jucau oină, alții chinuiau o minge de cârpe jucând fotbal. Niculae era\nmare fotbalist, juca la becie, era vestit prin șuturile lui și i se spunea Dobay.\nDeodată un murmur începu să umble prin toată curtea. Un băiat care\nstătea la poartă strigase tare:\n– Vine dom’ învățător Teodorescu cu doamna.\nVestea străbătu curtea prin toate colțurile și zarva începu să se stingă.\nCei care jucau oină lăsară jocul, iar fetele ieșiră din spatele școlii și trecură\nfuga în față. Învățătorul Teodorescu și soția lui erau însă departe de școală,\nabia puteau fi văzuți. Un copil care stătea în poartă anunță că cei doi au\nintrat în primărie. Copiii așteptară în liniște, iar cei care încercau să facă\ngălăgie erau înghiontiți.\n– Bă, tu n-auzi? Vine dom’ învățător Teodorescu!…\nÎn cele din urmă, învățătorul fu văzut apropiindu-se de poartă. El\nmergea încet alături de o femeie mică și grăsuță, îmbrăcată în costum\nnațional și încălțată cu niște pantofi cu tocuri foarte înalte. Avea buzele\nrujate și mărgele la gât.\nCopiii se îngrămădiră de-a lungul drumului de la poartă până la scările\nde la intrare. Învățătorul pătrunse în curte și se îndreptă spre școală. În clipa\naceea, din capul șirului izbucniră câteva glasuri subțiri:\n– Bună-ziua! Bună-ziua!",
  "Și pe măsură ce învățătorul și soția lui înaintau erau urmate neîntrerupt\nde altele, din ce în ce mai puternice și mai ascuțite.\nNu de aceeași primire se bucură însă învățătorul în cancelarie.\nDirectorul Toderici, cât îl văzu intrând, sări în picioare. Era îmbrăcat în\nuniformă de locotenent. El își desfăcu mâinile și strigă:\n– Haide, domnule Teodorescu, pleci din comună și lași situația elevilor\nneîncheiată! Am să fac raport la inspectorat. Ai plecat și ai luat catalogul cu\ndumneata. Ce înseamnă asta?\nÎn cancelarie era strâns întreg corpul didactic al școlii. Parohul Petre\nProvinceanu și parohul Andrei Bălan, dintre care primul cu soția,\nînvățătoare în sat, erau și ei aici. Preoteasa era numită doamna Lily. Apoi\ntinerii învățători Bădilă Aurel și Enăchescu Adrian, dintre care al doilea cu\nsoția, tot învățătoare. Ea era numită doamna lui dom’ învățător Enăchescu.\nÎnvățătorul Teodorescu trase un scaun și se așeză, puse catalogul pe\nbirou. Doamna Lily schimbă o privire scurtă cu soțul ei, preotul, și ieși din\ncancelarie. Teodorescu răspunse atât de agresiv, încât toți învățătorii și\ndoamnele se ridicară în picioare.\n– Situația elevilor mei e încheiată și pe catalog eu sunt stăpân!\nSe petrecea un lucru nemaipomenit. Teodorescu vroia să lase repetent pe\nfiul colegului său, Toderici Artur, care învăța foarte prost. De altfel, Toderici\nse resemnase ca fiul său să ajungă doar un bun proprietar de pământ, așa\nzicea, dar nu chiar un analfabet.\n– Am mai discutat o dată pe chestia asta și ți-o spun verde, domnule\ndirector: am să-ți las băiatul repetent, așa cum se cuvine, și să nu strigi aicea\nla mine, pentru că nu ești la instrucția cu premilitarii…\nDirectorul își mușcă buzele. El mârâi stăpânit, lăsând deodată la o parte\nformulele de politețe și oficiale cu care îl întâmpinase mai înainte:\n– Teodorescule, îți spun prietenește că cu mine ai s-o pățești urât de tot.\nTe răzbuni că ți-am luat locul de director?! Suntem aici cu toții de față:\nbăiatul meu nu e cel mai rău și mai prost din clasa ta; am să cer\ninspectoratului reexaminare și am să te dau în judecată…\n– De trei ani de zile ți l-am trecut clasa de rușine, răspunse Teodorescu\ncu dispreț. Eram director pe vremea aia, așa că vezi, nu e vorba de\nrăzbunare. E un copil rău, pe care l-ai crescut obraznic… îmi terorizează\nclasa…\nSe făcu o tăcere de câteva clipe, după care Teodorescu continuă:",
  "– Și ce mă sperii tu cu inspectoratul? Ce-mi pasă mie! Eu ți-l las\nrepetent, îmi iau catalogul colea în fața satului…\n– Te rog să predai imediat catalogul clasei a patra fiindcă eu sunt\ndirector și eu prezint situația!\nToderici izbi cu un scaun în podea și începu să urle soldățește și să\ninsulte cu grosolănie pe colegul său, fără să mai țină seama de doamne.\n– Te găsiși tu, să-mi faci, în școala mea, pe grozavul.\nToderici izbi a doua oară cu al doilea scaun de dușumea și ridică brațul\nîn sus strigând cu o voce înaltă:\n– Bagă de seamă, Teodorescule! Să-i… dumnezeul mă-sii dacă n-am să\nte fac eu pe tine să tremuri și să mă ocolești zece kilometri când ai să mă\nvezi! Bagă de seamă! Vrei să te pui cu mine și să mă muști de c…, dar eu îți\nspun că am c… tare și ai să-ți rupi dinții în el.\nParohul Petre Provinceanu interveni cu glasul lui bisericesc:\n– Ascultă, Florică, nu striga așa că te-aud copiii de afară.\n– Lasă-mă, părinte, că am ajuns cu toții o adunătură de nebuni, nu de\nînvățători, continuă să strige directorul. Nu te uiți la el cum stă și se uită la\nmine ca un…\nÎn clipa aceea soția învățătorului Teodorescu sări în sus și începu și ea să\nstrige cu glas subțire, pițigăiat și care se vedea că tot timpul se încărcase de\nrevoltă:\n– Păi să-ți fie rușine, domnule director, cu înjurăturile și mitocăniile\ndumitale. Am să te dau în judecată, toată lumea e martoră! Da, am să te dau\nîn judecată și n-am să te las până nu înfunzi pușcăria! Mocane! Ai venit\naicea în ițari și te-ai ghiftuit și acum urli și strigi la el parcă ar fi ordonanța\nta! Mă mir că nu-ți crapă obrazul de-atâta nerușinare.\nGlasul învățătoarei clocotea de atâta revoltă și ură, încât directorul\nrămase încremenit și prostit în fața ei. Ea își îndreptă privirea spre cei doi\nînvățători Bădilă și Enăchescu, și li se adresă palidă, tremurând de\nindignare:\n– Să vă fie rușine că stați și vă uitați la un astfel de spectacol. Rușine!\nHuo!\nAdevărul era că soția lui Teodorescu nu se putea împăca cu gândul că\n„mocanul“ luase locul de director bărbatului ei. După prima izbucnire,\nToderici își reveni din surpriză. El rânji cu grosolănie și spuse:\n– Măsoară-ți cuvintele, madam, să nu ți le măsor eu!",
  "Nu apucă să termine. Soția învățătorului Teodorescu apucă strâns\ncălimara mare și grea de pe masa cancelariei și o repezi drept în capul\ndirectorului. Acesta se feri și călimara plesni în țăndări în portretul regelui\nCarol al II-lea de pe peretele opus. Geamul portretului se sfărâmă cu\nzgomot și trăsăturile „primului învățător“ fură boroșcoite de cerneală și de\nlovitură. Portretul începu să se clatine în sfoara și cuiul de care era agățat,\nfără să cadă însă, și se clătina încet la dreapta și la stânga ca și când și-ar fi\nmustrat părintește corpul său didactic din cancelaria școlii, învățătoarea,\nvăzând că dăduse greș, apucă în mână un scaun și se repezi spre Toderici; se\nfăcu o învălmășeală mută și încleștată; Toderici îi smulse scaunul cu\nușurință; femeia apucă altul; soțul ei sări și se repezi spre director; parohul\nPetre Provinceanu îi ținu calea; în cele din urmă învățătoarea, aprinsă la\nfață, izbucni în plâns și își apucă soțul de braț; își pierduse firea.\n– Haide d-aici! Ți-am spus de la început să nu vii astăzi la serbare!\nTeodorescu își desprinse brațul, deschise ușa cancelariei și o împinse\nușor afară.\nRămași singuri, cei șase bărbați se priviră unul pe altul în tăcere și pe\nnesimțite corpul didactic se împărți în două tabere. Singur parohul Andrei\nBălan nu se amestecă; el porni spre ușă și ieși afară fără să scoată vreun\ncuvânt.\n– Domnule director, începu tânărul Bădilă, bagă de seamă că se aude!\nȘcoala asta nu e casa noastră particulară.\nToderici trase un scaun și se așeză oftând agresiv. El răspunse cu un glas\ncare căuta să-l atragă pe tânăr de partea sa și să-l izoleze pe fostul director.\n– Lasă-mă în pace, dragă Aurele, asta e curată bătaie de joc… Vezi ce-a\nfăcut cu cerneala? Cum dracu să nu înjuri… dumnezeul mă-sii, când te\nscoate din sărite? Eu știu că nu învață bine, dar dă-l în mă-sa, n-o să fac din\nel un savant. Și pentru asta trebuie lăsat repetent? Dă-o dracului,\nTeodorescule, că întreci măsura!\n– De ce întrec măsura? întrebă Teodorescu așezându-se și el pe scaun.\nEu nu pot să trec clasa un elev care își bate joc de carte. Pentru că băiatul\ntău nu e prost și ar putea să învețe și ți-am spus de atâtea ori să-l ții din\nscurt. El știe că tat-său e învățător și director și în loc să învețe îmi\nterorizează clasa ca o bestie.\n– Lasă, măi Teodorescule, zise parohul Petre Provinceanu, plimbându-se\nagale pe lângă biroul cancelariei. Ce dracu, parcă ai fi venit acum de pe\nbăncile școlii normale.",
  "– Ca un Apostol de Cezar Petrescu, completă Enăchescu vrând să fie\nironic. Domnule Teodorescu, continuă el, de fapt numai dumneata ești de\nvină, pentru că n-ai știut să sădești în el dorința de carte! Asta e! S-o știi de\nla mine, nu te supăra.\n– Lăsați-l, dragă, că eu nu mă supăr, zise directorul ridicându-se de pe\nscaun. Să-mi lase copilul repetent. Bine! Lasă-l repetent, Teodorescule! Pe\ncuvântul meu de onoare! Și ce-o mai fi pe urmă om mai vedea.\n– Domnule Enăchescu! strigă fostul director furios. Îmi spui mie că n-\nam știut să sădesc în el dorința de învățătură? Ai uitat că până mai anul\ntrecut veneai aproape în fiecare zi la mine să te învăț cum să predai o lecție?\nAcum ți s-a îngroșat obrazul și faci ironii.\n– Teodorescule, liniștește-te, dragă, murmură cu blândețe parohul Petre\nProvinceanu. Ce-o să creadă lumea despre noi dacă ai să-l lași pe băiatul lui\nFlorică repetent? „Ia uită-te, o să zică, mama lor de învățători, că proști\ncopii mai au“. Gândește-te și tu, ce dracu!\nTeodorescu vru să răspundă, dar fu întrerupt de revenirea în cancelarie a\ncelor care ieșiseră: parohul Andrei Bălan și învățătoarele Lily și soția lui\nTeodorescu.\n– Haide că s-a strâns lumea și așteaptă, e curtea plină, spuse parohul\nAndrei Bălan lăsând ușa deschisă.\nXVII\nSpre prânz, Moromete se satură să stea pe prispă; ieși la drum pe\nstănoaga podiștei. Ziua era frumoasă, deși căldura năvălea din cer asupra ei.\nPe stănoaga era la umbră, deasupra salcâmi înfloriți, iar pe șoseaua curată,\nmăturată din toate părțile de fete, treceau oameni. La a treia casă, înainte,\nieșea din curte și se ducea nu se știe unde Matei al Barbului, care avea o\ngâlmă în gât și care din pricina asta, când vorbea, îți venea mereu să-i spui:\n„Tușește, mă, Matei, să-ți iasă gâlma aia din gât“.\n– Unde te duci, Matei?! îl întrebă Moromete anume ca să-l audă\nvorbind.\n– …ă duc înă la mnatu-meu, ă-mi dea un ăpăstru!\n„Vedeți? Din pricina gâlmei cuvintele lui sunt ciumpăvite, topite în\nomușor“, părea să spună Moromete prin întreaga lui înfățișare. Vecinul din\nfață, alde Udubeașcă, ieșise și el la poartă.",
  "– Mă Udubeașcă! chemă Moromete parcă prăpădit de uimire. Ce face,\nmă, Gheorghe ăla al tău?\nGheorghe acela al lui Udubeașcă nu făcea nimic deosebit ca să se mire\nși să fie atât de nemaipomenit de încântat Moromete, dar întreba de el\ntocmai de aceea, tocmai pentru că săracul Gheorghe al lui Udubeașcă era un\nflăcău șters și bun, ale cărui urme pe pământ nu le vedea nimeni.\n– Gheorghe s-a dus cu caii pe izlaz! răspunse Udubeașcă. „Vedeți?! asta\nface Gheorghe al lui Udubeașcă“.\n– Bună ziua, Moromete!\n– Bună ziua, Nae!\nNae Boldeafă, un creștin! Vreți să mai știți altceva despre el? Nu e\nnevoie. Iată-l pe altul:\n– Ce faci, Moromete? Hai devale!\nEi, ăsta da, om în toată puterea cuvântului: trece pe lângă tine, nu dă\nbună-ziua, te întreabă doar așa, ce faci, hai devale, adică nu faci bine ceea\nce faci, mai bine ai face dacă te-ai lua după el.\nTrecând pe lângă el, unii încercau să-l ia cu ei la fierărie, la Iocan, dar\nMoromete le răspundea că nu merge, ce să caute el acolo? Și spunea acest\nlucru cu un glas care vroia să însemne că el niciodată n-a fost pe acolo, ba\nchiar s-a ferit totdeauna să se ducă; altora le răspundea că n-are timp; unuia\ni-a răspuns chiar că nu poate, e ocupat.\nÎntr-o vreme, un vecin din fundul grădinii, care de cele mai multe ori\ntrecea prin curtea Moromeților ca să iasă spre șosea, se oprise lângă el și îi\nadusese aminte că astăzi după-masă popa Petrică are comitet la bancă și că\nMoromete să fie și el acolo, ca fiind membru în comitetul bisericesc.\nMoromete îi răspunse vecinului că nu merge și, la întrebarea celuilalt că de\nce nu merge, tăcuse câteva clipe, apoi răspunsese rar și tărăgănat: „Nu viu,\nmă Ene; ce, tu nu știi că eu nu mai sunt în comitet? Am fost destituit! M-a\ndestituit popa“. Vecinul nu înțelesese cuvântul destituit, plecase fără să mai\nspună ceva.\nMoromete fu urnit de pe stănoagă de Cocoșilă. Dar nu fără cârâială și\ndiscuție. Cocoșilă îi spunea să meargă împreună la serbare, că e serbare la\nșcoală, să vadă și ei ce-o fi pe acolo; Moromete răspunse că nu merge, ce să\nfacă acolo?\n– Hai, mă, trecem pe la Aristide și bem câte-o țuică, fac eu cinste, spuse\nîn cele din urmă Cocoșilă, știind că la această invitație celălalt n-are să se\nmai opună.",
  "Moromete ridică privirea spre prietenul său și întrebă cu neîncredere\nprefăcută:\n– Zău, mă? Ce te-a apucat? Ce-ai pățit?\nCocoșilă se supără și spuse că Moromete să nu facă pe deșteptul, că\ndacă e vorba să numere care a făcut cinste de mai multe ori, el, Moromete,\niese prost. Moromete începu să râdă încet și părea dispus să înceapă\nnumărătoarea, dar Cocoșilă îi întoarse spatele și se prefăcu că pleacă; fără\nfolos însă, deoarece Moromete îl cunoștea și știa că totdeauna când\nCocoșilă era atât de insistent, avea ceva de spus, ceva care îl rodea și în care\nnu se poate descurca.\nPorniră încet spre centru, răsucindu-și țigări.\n– Moromete, ai auzit, mă? anunță în sfârșit Cocoșilă. Am vrut să-ți spun\neu de ieri, dar a venit Țugurlan și… în fine, m-am gândit aseară, până să\nadorm… M-am gândit… am făcut la țigări, iar m-am gândit… Mă, tu auzi?\nAm băut la tutun… stam și mă gândeam și am băut tutun! Mă, am băut\ntutun!!! Ce să-ți mai spun, până m-a luat dracu și-am adormit.\n– Ce, mă, la ce te-ai gândit? întrebă Moromete vesel.\n– Am fost alaltăieri pe la gară și am auzit doi inși care vorbeau.\n– Ce spuneau?\n– Vorbeau de politică. Erau doi inși nu știu de pe unde. Am vrut să-ți\nspun eu de ieri, dar a venit Țugurlan și… Intrasem la Marinescu să iau o\nțuică și ei stăteau în picioare și discutau; aveau o gabrioletă în fața\ncârciumii. Nu-ș’ ce-or fi fost ei, în tot cazul oameni deștepți, nu proști ca\ntine.\n– Sau ca tine, completă Moromete neturburat.\n– Da, și vorbeau între ei. Vorbeau, vorbeau, uite așa le mergea gura! Dar\nnici unul nu se lăsa! Amândoi deștepți! Trebuie să fi fost niscai geambași\nsau negustori din ăștia care au magazii de grâne prin gări. Adică numai unul\ndin ei, că avea ceafa groasă; ălălalt nu-ș’ ce era, că era mai spălatei, așa ca\nagentul ăsta al nostru de la C.A.M. La început n-am prea înțeles, că nu\nștiam despre ce e vorba. Eu am cerut o țuică și m-am făcut că nu-i aud; și pe\nurmă am început să prinz ceva. De fapt mâncau amândoi c…t, spuneau că o\nsă vie legionarii la putere, că țărăniștii nu sunt contra lor… Ei! au mâncat ei\nla c…t așa cam vreo jumătate de ceas și o dată îl auz pe ăla mai spălatu că\ndacă vin legionarii la putere, atunci e bine, s-a terminat cu partidele. Ălălalt,\năla borțosu, zice că nu se poate. Dacă e vorba așa, atunci regele ce face fără\npartide? „S-a zis cu partidele, zice ălălalt. Ori așa, ori așa, partidele nu mai",
  "sunt în stare să guverneze: e limpede că partidele n-au să mai fie; au dus\nțara la râpă și trebuie oprită să nu se rostogolească. Numai legionarii pot s-o\noprească.“ Așa spunea ăla, trebuie să fi fost legionar… pe mă-sa, că avea pe\nsub haină o flanea verde.\n– Și ăla grasu ce spunea? întrebă Moromete cu interes.\n– Dracu să-l ia, că n-am înțeles ce politică făcea. Ba spunea de legionari,\ncă nu se poate, ba spunea de Maniu și de rege. Spunea că Maniu și cu\nregele, numai ei pot să mai facă un guvern care nu știu ce mânca el c…t că\nțara românească este așa și pe dincolo. Eu ce mi-am spus? Dă-i în mă-sa,\năștia sunt legionari amândoi. Asta vream eu să-ți spun ție, că nu e de glumă\ncu legionarii ăștia, dar tu ești capiu, nu înțelegi…\n– Fugi, mă, d-aici! Dă-i în mă-sa de legionari! zise Moromete senin,\nmergând agale, cu mâinile la spate.\nAjunseră apoi la centru, la Aristide, și intrară în cârciumă. Cocoșilă făcu\nîntr-adevăr cinste, și după aceea, fiindcă în cârciumă nu prea găsiră\ncunoscuți, ieșiră și se îndreptară spre școală.\nCând intrară înăuntru, curtea școlii era înțesată de oameni și serbarea\ngata să înceapă. În fața băncilor dinaintea scenei se așezaseră un rând de\nscaune. Tocmai atunci pe aceste scaune începuseră să se așeze fruntașii\ncomunei: notarul Istrătescu cu soția lui, o femeie grasă, îmbrăcată cu o fustă\nuriașă de catifea subțire; agentul C.A.M. cu soția, o cucoană îmbrăcată în\ncostum național și cu o umbreluță de soare pe care o ținea deasupra capului\ncu un aer de mare doamnă; alături de ea se așezase Aristide Rădulescu, fără\nsoție; apoi veneau la rând perceptorul cu soția, agentul fiscal, Jupuitul,\nsingur, cu pălăria lui de paie și cu obrajii lui care păreau jupuiți; și în sfârșit\ninginerul agronom Ionescu cu toată familia, un student și două eleve de\nliceu abia veniți în vacanță. În spatele acestora, în primele bănci, se\nașezaseră Crâșmac, Tudor Bălosu și administratorul moșiei Marica,\nCristescu.\nScena din fața școlii ocupa intrarea în întregime. Învățătorii și\nînvățătoarele, cu un grup de elevi, premianții, stăteau în dosul scenei, pe\ncoridor, fiecare clasă cu învățătorul ei.\nMoromete și Cocoșilă se amestecaseră și ei printre oameni și,\nnemaiavând loc pe bănci, se așezară jos pe pământ. După câtva timp,\nserbarea începu. Directorul școlii o deschise cu o cuvântare. Când apăru pe\nscenă, în uniformă, se făcu în toată curtea o tăcere deplină.",
  "– Domnilor! începu el cu glas tare, proptindu-și pumnii pe catedra de pe\nscenă și rezemându-se în ei. Domnilor, repetă el nepoliticos, uitând că în\nfața sa, pe scaune, se aflau și doamne, serbarea școlară din anul ăsta se\nserbează cu bucurie pentru părinții care și-au trimis copiii la școală și fără\nbucurie pentru ăia care nu și i-au trimis. Și vă spun, domnilor, că din\nsituația încheiată pe școală iese că oamenii nu-și dau copiii la școală. Știți și\ndumneavoastră că cine are carte, are parte. Păi, să vă spun eu, d-aia n-aveți\nparte fiindcă n-aveți carte. Și pentru mine, domnilor, să vă spun drept, că eu\nașa am obiceiul să vorbesc, pentru mine, zic, după părerea mea, e cel mai\nprost ăla care nu-și dă copilul la școală! Eu am aicea înscriși patru sute\ncincizeci de elevi și din ăștia patru sute cincizeci și ceva, nu zic să fi venit\ntoți, că n-ai unde să ții atâta mulțime de copii, și la urma-urmii unii din ei\nsunt așa de proști că n-au ce căuta la școală; nu zic patru sute cincizeci, dar\nzic jumătate, ca să batem și noi recordul pe toată România, fiindcă noi,\ndomnilor, ăștia din Siliștea-Gumești suntem mai breji ca alții din alte sate, și\nam fi zis atunci că stăm bine, adică uite, fir-ar al dracului, ce spun ăia că\nsuntem o țară fără știință de carte? Păi foarte mulțumesc, dă-mi și mie ici,\nRomâniei, niște colonii, să trăiesc bine, și să vezi cum învăț carte. Așa că\ndacă veneau două-trei sute aș fi zis că degeaba se laudă Franța și Anglia că\nla ei oamenii sunt bătuți în cap de atâta carte; uită-te aici în România, uitați-\nvă, domnilor engleji și franțuzi, sunteți mai proști ca noi, sunteți proști de\ndați în găuri, noi avem cu ce trăi fără colonii și învățăm carte, avem\ndaravelile noastre și nu ne ducem la mama dracului cu vapoare și cu\nsubmarine? Deși am putea să ne ducem că avem ieșire la mare, dracu știe de\nce n-avem și noi corăbii și vapoare măcar ca grecii, dacă nu ca englejii.\nNumai dracu știe cine ne oprește să le fabricăm, că de fabricat am avea cu\nce. Avem lemn, avem fier! Numai pe dracu în noi, care să ne înghioldească,\nn-avem! Suntem prea cuminți, domnilor, suntem plini de cumsecădenie. Și\ncând nu suntem o nimerim prost ca Ieremia cu oiștea în gard. Măcar dacă\nam învăța mai multă carte, să-i tăiem pe toți prin știință de carte! Îi tăiem\nnoi, dar nu cine știe ce, se apucă unul ca Iorga și învață prea multe, în timp\nce altul nu știe să se iscălească, asta e paradoxal, domnilor. De-aia ziceam\nadineauri că e cel mai prost ăla care nu-și dă copiii la școală! Zice că n-o să-\nl facă popă și nu-l trimite și… Ia dă-mi, Enăchescule, situația aia, spuse\ndirectorul întorcându-se spre fundul scenei și părăsind brusc incursiunile\nsale istorice și geografice, care îi lăsau ca de obicei cu gura căscată pe\npărinții adunați. Apoi continuă cu situația în mână: Pe clasa întâia au fost",
  "înscriși o sută cincisprezece. Au frecventat regulat, câți credeți? Optzeci și\nșapte, anunță Toderici tare. Și din ăștia au rămas repetenți patru. Asta e cu\nclasa întâia, dar aici stăm bine, fiindcă pe clasa întâia tot mai vin ei! Și stăm\nbine și cu clasa a doua. Dar ce se întâmplă după aia, nici dracu nu mai poate\nsă mai înțeleagă. Să vedeți: clasa a treia înscriși șaptezeci. Au frecventat\ncincizeci. Din cincizeci ce să scoți? Mai poți să lași vreunul repetent? Cu\nclasa a patra…\nDirectorul întinse mâna înapoi:\n– Dă-mi te rog catalogul și situația clasei, domnule Teodorescu…\nTeodorescu îi întinse catalogul și situația și timp de un minut asistența\nașteptă ca directorul să continue. Toderici cercetă catalogul încordat și când\najunse la sfârșitul lui, văzu că în dreptul partidei fiului său era scris\nabsolvent. Ridică fruntea și continuă:\n– La clasa a patra situația e ceva mai bună pentru că domnul învățător\nTeodorescu a fost mai aspru decât mine și v-a trimis amenzi încă de la\nînceputul anului. Că așa e omul nostru, nu vrea să înțeleagă dacă nu-i trimiți\namenda pe cap. Eu am vrut să nu mă înjure oamenii, și ca rezultat mi-au\nvenit, mari și lați, douăzeci și cinci copii la clasa mea. Dar de la anul încolo,\nuite, vă spun verde, să nu ziceți că sunt al dracului: care nu și-o trimite\ncopilul la școală, o să-l amendez și o să-l usture, pardon de expresie, știți\ndumneavoastră unde. Clasa a patra au fost înscriși cincizeci și șapte, au\nfrecventat patruzeci și opt, dintre care trei repetenți. Și dacă trecem la cursul\ncomplimentar, aici nu se mai poate discuta. Eu cam atâta am avut de spus.\nAcuma doamna Lily are să vă spună cum stă situația clasei întâia la fete…\nToderici se întoarse cu spatele spre asistență și chemă:\n– Unde ești, doamnă Lily? Poftește, te rog, pe scenă!\nDupă care directorul părăsi catedra și coborî printre păturile scenei jos\nlângă fostul director Teodorescu. El îl apucă pe colegul său de braț, îl trase\nprintre copii înăuntrul școlii și rămaseră singuri, într-una din clase. Toderici\nîși îndoi mâinile spre spate și se miră:\n– Măi Ionele, de ce mă pui în situația să facem scandal de pomană?! Dă-\no în… mă-sii de afacere, biserica mamei lui de copil! Dacă nu învață, ce\ndracu vreai să-i fac? Eu te rog să mă scuzi, știți cum e felul meu, roag-o pe\nsoția ta să nu se supere! Crucea lui de copil, că dacă mi-ar semăna mie, aș\nști ce să fac, dar seamănă cu soacră-mea, fir-ar a dracului cu mama ei de\nsoacră, că toată ziua îl ține pe-acolo pe la ei; eu am treabă, n-am timp să-l",
  "învăț carte! Pentru asta să ne certăm și să mă faci să-mi ies din sărite? Te\nrog să mă ierți și să nu fii supărat pe mine!\n– Să-i ceri scuze în cancelarie în fața tuturor soției mele, zise\nTeodorescu. E în tine un amestec de măgărie și inteligență care mă scoate\ndin sărite, într-o zi o să-ți dau eu cu călimara în cap, da’ am să te nimeresc.\nPăstrează-ți pentru soacră-ta măgăriile și la școală poartă-te ca un învățător,\nnu ca un văcar.\n– Am să mă port, am să mă port, mă, Teodorescule, răspunse directorul\ncu o obidă amenințătoare și patetică, dar scutește-mă și tu de înțepăturile\ncucoanei tale, că n-avem timp de ele. Și încă dacă s-ar rezuma la înțepături.\nDar dacă nu eram eu ager, pe cuvântul meu că îmi spărgea capul.\nTeodorescu nu mai zise nimic, se ridică și ieși.\nXVIII\nAfară, învățătorii și învățătoarele își strigau premianții și copiii spuneau\npoezii. Când veni rândul clasei a patra, fostul director se urcă pe scenă și\nînainte de a începe să numească pe premianți, el se opri câteva clipe în fața\ncatedrei, dând de înțeles că are și el ceva de spus. Se făcu liniște, și unii\noameni care stăteau jos, tăifăsuind încet, se ridicară în picioare și curmară\nșoaptele. Numai niște babe surde, uitându-se la învățător, își aduceau aminte\nde părinții acestuia; fostul director era chiar de-aici din sat.\n– Bietul băiat al lui Niță Teodorescu! îl căina una. E mereu slab, săracul.\n– L-a supt învățătura, că ce mai învăța, eu îl știu de când era mic, zicea\nalta.\n– Ia tăceți din gură, muierile alea d-acolo! se răsti un bărbat, întorcându-\nse foarte indignat încotro se auzeau șoaptele.\n– Ei, mai vorbim și noi, Ghiță, ce belești ochii ăia așa? răspunse una din\nbabe cu un glas nepăsător.\n– Duceți-vă încolo, afară, dacă aveți chef de vorbă.\n– Hai, nu-ți mai răci gura, Ghiță, că faci praf, spuse altă babă râzând.\n– Tăceți din gură! Hei! se auzi atunci glasul poruncitor al directorului.\n– Oameni buni! Domnul director a spus la început că e cel mai prost ăla\ncare nu-și dă copilul la școală. Dar eu știu de la părinții mei că nu sunt decât\noameni care au cu ce să-și dea copiii la școală și oameni care n-au cu ce, nu\npot să-i dea, că au nevoie de ei, n-au cu ce să-i încalțe și să-i îmbrace, cu ce\nle lua cărți. Sunt și oameni care nu vor să-și dea copiii să învețe, dar nu sunt",
  "proști, sunt neștiutori, și dacă sunt neștiutori, sunt tot din cauză că părinții\nlor i-au ținut fără carte. Dar de ce trebuie să învățăm carte? Eu nu vorbesc\nnumai de ăia săracii care nu pot veni. Dar sunt și alții care mai au și nici\năștia nu-și dau copiii la școală. Iarna, copilul dacă stă în casă, îl scutește pe\nom de o treanță pe el și de o opincă în picioare. Eu vă întreb, cui nu i-ar\nplăcea dintre dumneavoastră să-și vadă copilul îmbrăcat și încălțat și să vie\niarna să învețe, să nu rămână neștiutor?\n– S-a făcut lumea rea, maică, spuse una din babe din fund cu busuiocul\nîn mână (de la biserică venise și ea la serbare).\nO clipă se lăsă tăcerea peste toată curtea. În fată, Aristide stătea cu aerul\nsău tineresc picior peste picior, își clătina pantoful în aer și se uita intrigat la\nînvățătorul de pe scenă.\n– Așa este, continuă Teodorescu, sunt țări care nu sunt așa bogate ca a\nnoastră și trăiesc mai bine ca noi. Ei s-au lăsat de plugărie și au început să\nfacă industrie; în fabricile lor ei țes pânza și ne ia grâul nostru pe ea,\nbucatele noastre. Dacă ați ști carte… Dumneavoastră ați primit pământ după\nrăzboi, dar viața nu s-a făcut mai bună. Dar unii n-au pământ deloc și eu am\nvrut să vă spun că trebuie să vă dați copiii la școală, să învețe carte și să\napuce alte drumuri. Altceva nu e de făcut pentru copiii dumneavoastră, așa\na făcut și tata cu mine, așa că la toamnă lăsați-i pe copii, rupți, cârpiți, să vie\nla școală. Rupe de la gură și ia-i numai o carte, două și dă-i drumul să se\nducă. Aici la Miroși e o școală de meserii și bursierii nu plătesc nimic. Am\ncitit ieri în ziare (dumneavoastră dacă nu știți carte, nu citiți ziarele) și am\nvăzut că la București, la Atelierele Grivița, s-a înființat o școală gratuită de\nucenici, nu se plătește nimic, îl ține pe ucenic în cămin, îi dă mâncare și\nîmbrăcăminte, dimineață învață carte, după masă învață meserie… Stă patru\nani, și după patru ani iese din internat și intră la uzină. Pe urmă am citit iar\ncă la Spanțov, pe domeniile statului, e o altă școală. Înseamnă că dacă vă\ndați copiii să facă cel puțin patru clase primare, puteți pe urmă să-i dai\nundeva să-și câștige o pâine mai bună.\nÎnvățătorul se opri: sudoarea îi curgea pe obraji și pe gât. Era foarte\ncald.\n– Am să strig acum catalogul, încheie el. Veniți mai încoace, băieți.\nPremiul întâi la fete e Botoghină Irina! anunță el. Haide, Boțoghină, treci\nîncoace!\nAbia acum oamenii se destinseră din încordare; se pare că învățătorul\nfusese ascultat de oameni cu trupurile înțepenite. Fata lui Botoghină se urcă",
  "pe scenă și se uită drept în sus spre învățător.\n– Treci aici! îi spuse Teodorescu, luând-o de umeri și împingând-o în\nfata scenei. Spune poezia!\nCuvântarea învățătorului făcuse însă o impresie care nu se ștergea și\noamenii nu mai fură atenți la poezia fetei.\n– Lăsați gălăgia, domnilor, că nu se mai aude nimic! Prospectul cu\nSpanțov și cu Grivița a venit și la primărie, o să fie afișat și o să-l citiți,\nspuse directorul.\nPe scenă Botoghină Irina ajunsese la sfârșit cu poezia ei în care niște\npisici, certându-se pentru o bucată de brânză, se duseseră la un cotoi să le\nfacă dreptate; cum acesta rupsese brânza în două, o pusese pe cântar și tot\nmușcase din ea ca să facă părțile egale, până nu mai rămase nimic…\nMoromete nu prea asculta, dar deodată ochii îi rămaseră pironiți pe scenă.\nEl murmură nevenindu-i parcă să creadă:\n– Cocoșilă! Mă! Ăla nu e Niculae al meu?\n– Premiul întâi la băieți, Moromete Niculae! spuse învățătorul\nTeodorescu tare, apoi îl împinse pe băiat în fața scenei.\nMoromete nu se mai îndoi, mai ales că își recunoscuse pălăria pe capul\nmare al fiului; gâtuit de emoție, tatăl strigă din coltul lui:\n– Mă, n-auzi? Scoate-ți pălăria din cap. Și adăugă încet, vorbindu-i lui\nCocoșilă: Săracu de el, nu i-am luat deloc o pălărie și uite că nu e învățat s-\no poarte, stă cu ea pe cap.\nTeodorescu așteptă să se facă liniște, timp în care spuse și el elevului să-\nși ia pălăria de pe cap, apoi îi dădu o coroană și câteva cărți și-i șopti să\nspună poezia. Se făcu liniște, dar premiantul încă nu-și spunea poezia;\nînvățătorul îi tot șoptea și se vedea că elevului i se întâmplă ceva. În cele\ndin urmă, premiantul tuși și începu tare să spună o poezie, dar nu izbuti să\nrecite decât două, trei versuri; elevul se opri și se clătină; el se apucă de\ncatedră cu o mână, și încercă să spună mai departe. Învățătorul, care pricepu\nce e cu el, îl opri:\n– Ajunge, Moromete!\nElevului începură să-i clănțăne dinții; mâna cu care se ținea de catedră îi\ntremura; foarte încăpățânat, el încerca totuși să-și spună poezia.\n– Ce-are, mă, băiatul tău, de ce nu l-a lăsat să sfârșească? întrebă\nCocoșilă.\nMoromete nu-i răspunse. Se smulse din loc și o luă repede spre poarta\ndin dosul scenei. Din momentul acela el nu mai auzi nimic din serbare. Intră",
  "în coridorul școlii și se apropie de fiu-său atât de repede încât copiii din sală\nse speriară și crezură că omul vrea să bată pe vreunul din ei. Niculae stătea\nrezemat de zid și tremura; cu toate acestea el zâmbea fericit, cu coroana\nîntr-o mână și cu câteva cărți mici și subțiri sub braț. Moromete îl apucă de\nmână și îl strânse; îl întrebă încet cu un glas apăsat și greu:\n– Mă, ce e cu tine? De ce tremuri?\nBăiatul își desprinse cotul din mâna aspră a tatălui și îngână, stins,\nclănțănind:\n– Păi azi îmi vine rândul la friguri; nu știi că două zile mă lasă una mă\nia?\nNu știa, de unde să știe? Parcă frigurile erau o boală care să fie luată în\nseamă?\n– Hai acasă, nu mai sta aici! spuse Moromete cu același glas apăsat.\nBăiatul se împotrivi, dar până la urmă se lăsă prins de mână și tras încet\nprintre oameni, afară din curtea școlii. Moromete îl ținea de mână și îl\nîndemna:\n– Hai, mă! Hai, mă!\nIeșiră la șosea. Copilul mergea zgribulit și din când în când se oprea și-\nși strângea brațele clănțănind; se închircea și dârdâia parcă ar fi suflat\ncrivățul peste el.\n– Uuuu! brrr! Taicule, mi-e frig rău, taicule!\n– Hai, mă! Hai p-aici pe la soare, răspundea Moromete șoptit.\nÎntr-o vreme, pe la jumătatea drumului, băiatul se lăsă deodată pe vine și\ndinții din gură începură să-i toace des, ca și când fălcile i-ar fi fost puse în\ncontact cu un motor; clănțănea acum neîntrerupt și gemea; coroana de flori\nîi căzu în țărână și cărțile îi alunecară și ele de sub braț și se împrăștiară pe\njos.\nMoromete se uită în jur zăpăcit și nemaiștiind ce să facă se aplecă și\nstrânse lucrurile copilului; îi luă coroana de jos cu niște mișcări sfioase, abia\natingând buchetele de flori, apoi adună cu aceleași mișcări line cărțile\nîmprăștiate; el se apleca încetișor, prindea cartea de coif și o ștergea de\npraful de pe ea făcând-o să alunece ușor peste cămașa și izmenele sale, apoi\no lua sub braț și aduna altă carte; în acest timp băiatul încerca să se ridice;\nel chiar se ridică pe jumătate, dar se adăposti numaidecât lângă genunchii\ntatălui:\n– Taicule, uhuhu, amețesc… mi-e frig rău… mă duc în jos…",
  "Și se agăță de izmenele lui Moromete, cât era de mare, turtindu-și\npălăria de pulpele lui; atunci omul făcu o mișcare să-l apuce de subsuori,\ndar se opri și-și întinse gâtul în aer; sub bărbie i se ridicase și rămăsese\nînțepenit mărul lui Adam; omul căuta aer cu buzele deschise și înghiți adânc\nși cu caznă ghemul care îi tăia răsuflarea; apoi se aplecă, vârî un braț sub\npicioarele chircite ale băiatului și apucându-l cu celălalt peste mijloc îl\nridică de la pământ. Se pare însă că această mișcare îi făcu rău bolnavului,\npentru că el își încolăci strâns brațele de gâtul părintelui și se lipi gemând\nde pieptul lui; brațele încolăcite de gât nu-i conveniră însă lui Moromete;\nglasul său se auzi bolborosind în liniștea de vară a șoselei:\n– Hai, mă! Hai, mă! Prăpăditule! Lovi-o-ar moartea de treabă, vă\nîmbolnăviți așa, fără nici o socoteală. Că eu când vă spui… voi…\nMoromete porni cu băiatul în brațe și mergând se ferea să se uite la\ncopil; vorbea singur și ca niciodată făcea pași largi și repezi. Părea\nnemulțumit și dezorientat, atins tocmai în liniștea sa neturburată. Ce era cu\nNiculae ăsta? De unde mai răsărise și el cu povestea asta a lui cu școala? Și\nce vroia la urma urmei? Când ajunse în fața porții el o împinse cu piciorul,\nintră, se apropie de prispa casei înălbită de soarele fierbinte al amiezii și\nstrigă supărat:\n– Ilinco, Tito!\nFata cea mică, Ilinca, ieși din tindă unde făcea mâncare și când îl văzu\npe tatăl ei cu Niculae în brațe, se sperie. Întrebă ce s-a întâmplat. Moromete,\nîn loc să-i răspundă că băiatul e prins de friguri, întoarse capul în altă parte,\nnemulțumit, și spuse că băiatul a luat premiul întâi. Fata se apropie de tatăl\nei și îl apucă pe Niculae cu două degete de bărbie:\n– Mă țestosule, ai luat primu întâi, mă? întrebă ea cu un glas\nbatjocoritor.\nNiculae gemu și deschise ochii; se vede că el auzise cuvântul țestosule,\ncare însemna ceva în legătură cu capul lui mare; se zvârcoli în brațele\ntatălui și încercă să dea în sora lui. Aiura:\n– Stai tu, să trec eu valea… Să vezi cum o să vă duc eu cu o căpățână de\nusturoi… lovi-te-ar moartea de Bisisică!…\n– Hai, Ilinco, nu te mai uita, așterne o pătură pe prispă, că mi-a rupt\nmâinile! se răsti Moromete, lăsându-l jos pe băiat.\nFata așternu o bucată de cergă pe prispă, puse un căpătâi și îl apucă pe\nNiculae de subsuori. Îl urcă sus și îl înveli. După aceea, Moromete îi întinse\nfetei coroana și cărțile:",
  "– Ia astea și pune-i-le undeva… prăpăditul de el… când l-am văzut pe\nscena aia acolo, mi-a secat inima… că nici nu spune… eu ziceam c-o să-l\nlase repetent…\n– Zău, tată? A luat primu întâi? Nu glumești? întrebă fata cu\nneîncredere.\nDe pe prispă, Niculae se uită la tată și la soră cu niște ochi arzători.\nTremurul îi încetase și el stătea nemișcat sub cergă și asculta. Ilinca se\nîntoarse spre el și îl întrebă:\n– Așa e, mă?\nBolnavul însă nu răspunse. Fata intră în tindă, iar Moromete se așeză\ntăcut lângă copil, care din nou începuse să aiureze.",
  "PARTEA A TREIA\nI\nTimp de câteva săptămâni satele câmpiei rămaseră după aceea pustii.\nCăldura începea numaidecât după răsăritul soarelui, și dacă în timpul nopții\nse mai întâmpla ca norii să acopere cerul, acești nori dimineața se făceau\nnevăzuți și lăsau să se reverse din adâncurile limpezi dogoarea necontenită\nși grea a zilei de vară. Tocmai în această vreme, când dobitoacele scurmă\nțărâna căutând răcoare, ori aleargă bezmetice după umbră, viața oamenilor\niese afară din sat și se mută cu totul sub soarele năprasnic al câmpiei.\nCăruțele încep să iasă din sat înainte ca luceafărul să fi pierit de pe cer.\nOamenii se îndreaptă spre câmp întretăind izlazul pe numeroase drumuri și\npoteci, și pe aceste drumuri roatele pocnesc neîncetat și câmpul e străbătut\nde glasuri răzlețe care se cheamă între ele ori se vorbește neobișnuit de tare\nși de omenește unei vite care trage rău.\nDimineața e alburie și satul răsună încă de cântecul cocoșilor. Omul se\nscoală, trezește copiii, înhamă caii și umblă de colo până colo prin curte. Nu\neste nimic de făcut, plecarea în prima zi de secere pare să fie un lucru\nobișnuit, totuși căruța și caii înhămați așteaptă în bătătură de mult timp;\nomul și copiii sunt gata; secerile și bota cu apă sunt puse în căruță;\nmâncarea gătită de cu seară asemeni; nu se știe însă pentru ce căruța stă\ntimp atât de îndelungat în mijlocul bătăturii. Omul se învârtește pe loc, se\nuită prin grădină, străbate curtea, intră în casă și strigă la femeie fără rost,\nîntrebând-o dacă a pus mâncarea în căruță; muierea se supără și-i răspunde\ncă a pus-o demult, dar bărbatul nu aude, nu ascultă, iese afară cu un aer\ngrav, foarte grăbit și foarte îngrijorat. Se pare că s-a întâmplat ceva, a fost\nuitat cine știe ce lucru. Omul se apropie de căruță, se uită la secerile vârâte\nîntre scoarțele loitrei, le numără, scoate una și-i pipăie zimții, o bagă la loc\nși începe apoi să caute sub cergă; dă totul la o parte și se uită la oalele cu\nfiertură de buruieni, la mămăliga încă aburindă; le acoperă repede,\nnemulțumit parcă de faptul că totul e în ordine, și trece la cai. Animalele\nașteaptă liniștite, cu buzele în jos, și când omul se apropie de ele, se\nîntâmplă ca unul din cai să ofteze adânc; omul se uită la hamuri, apucă\nhățurile, bagă zăbala unuia din cai în gură; îi trage smocul de sub cureaua\nde pe frunte și răzgândindu-se scoate zăbala din gura animalului. În această",
  "clipă muierea strigă din prag înfuriată: „Ce mai așteptați? Ce vă tot\nînvârtiți? Ei, cutare, ce stai cu capul între urechi?! Hei, voi! dați-i drumul\nodată!“\nCăruța însă tot nu pornește. A fost uitat ceva. Da! „Ăsta micu, să meargă\nși el la secere“, zice omul cu un glas pătruns de o neașteptată gravitate,\napropiindu-se de așternutul de pe prispă. Acolo, în așternut, doarme un\ncopil de cinci-șase ani. Zgomotele acestea puternice și îndelungate nu l-au\ntrezit din somn. El doarme suflând rar, topit parcă în somnul lui greu. „Tu,\nmă! Scoal’ în sus! Hai la deal.“ Femeia începe să strige: copilul să fie lăsat\nîn pace. Are nevoie de el să-i toace la păsări, să-i culeagă ștevie, să-i aducă\ncutare și cutare, să aducă mâncarea de prânz. Omul n-o ia în seamă. Îi\nrăspunde că să facă singură treburile astea, băiatul – trebuie să vie la câmp\nși să pună poloage pe legături, să aibă grijă de cai și să învețe să secere.\nMuierea încearcă să-l înduplece pe bărbat, dar omul n-o ia în seamă. El dă\nașternutul la o parte, dezvelește pe copil, care doarme mereu, îi vâră o mână\npe sub mijlocul lui plăpând și îl ridică în brațe; apoi așa pe brațe, pe sus, îl\nduce la căruță și îl așează înăuntru peste paie și cergă. Băiatul se deșteaptă\nși adoarme iar. „Gata! Plecarea! strigă omul. Hei, cutare, deschide poarta!\nHaide! Sus în căruță! Ia vedeți în cutie acolo, nu lipsește nimic? Bota cu apă\neste? Tu, muierea aia, unde ești? Ai pus, fa, mâncarea în căruță?“\nDeschiderea porții se face cu repeziciune și bătătura curge spre șosea,\nșoseaua pătrunde înăuntru prin golul căscat. Căruța pornește zdroncăind rău\npeste podișca de lemn, iese în drum și acolo se mai oprește iarăși. Uneori,\nse mai uită totuși ceva. Muierea aleargă cu lucrul acela în mână, o bucată de\nbrânză, o ceapă, un ou, o lingură care a fost uitată, sau chiar și mai rău,\nsarea! A uitat să pună sare, legăturica mică de treanță cu sare în ea, și\nmuierea aleargă pierdută, străbate bătătura cu legăturica aceea în mână și se\napropie de căruță și atunci omul strânge din pumni, înjură din gât și se\npreface că dă în ea, dar muierea nu se sperie deloc, vâră sarea în coșnița cu\nmâncare și îl învinuiește tot pe om că se moșmondește atâta până pleacă,\nîncât îți pierzi capul de atâta pregătire.\nCăruțele ies din sat prin toate părțile lui, prin toate ulițele și ulicioarele\nși cu mult înainte de răsăritul soarelui casele rămân goale de viață și drumul\ne pustiu și tăcerea și căldura domnesc peste tot timp de săptămâni întregi.\nCăruța străbate câmpul și se apropie de capul locului. Pe timpul\ndrumului oamenii tac, nu prea vorbesc între ei și în această tăcere își mână\ncaii alergând unul după căruța altuia, fără să se privească, cu o grabă",
  "liniștită în care se simte gândul stăruitor la întinderea de pământ peste care\ngrâul s-a ridicat și s-a copt.\nSoarele începe să răsară; câmpia se limpezește de spuma argintie a\naburilor de rouă și întinderea ei care joacă acum în nemărginiri de foc rece\npătrunde prin ochi înăuntrul omului, îl împrăștie afară, îl golește de\nfrământările lui trudnice și apăsătoare, pentru ca după aceea să-l adune la\nloc, într-un fel nou; florile albastre de cicoare, ale căror priviri mai curate ca\nadâncul cerului răsar din loc în loc pe marginea drumurilor înguste, și\nvântul ușor al dimineții care face cu grâul valuri asemănătoare mării, și\nciocârlia care țâșnește din lan și urcă cu spinarea în sus spre cerul boltit și\nalbastru și într-adevăr, pitpalacul turburător și barza care pășește rar printre\nrăzoare, și floarea galbenă a spicelor de grâu care nu s-au copt încă și se\nrevarsă în aer din nimic, și drumurile care lasă satul în urmă, și ierburile\ngroase de pe marginea drumurilor înțesate cu scaieți puternici a căror floare\nuimește ochiul de la mare distanță, toate acestea răzbat cu putere din viața\ncâmpiei și pătrund înăuntrul omului subjugându-l. El încearcă să prindă\nvraja, s-o păstreze cu sine mereu, și fiindcă nu izbutește lovește caii cu\nbiciul și aleargă posomorât spre locul lui de grâu. Iată însă că animalele se\nopresc la pas, suflă cu putere pe nări, nu vor să mai alerge. Un mânz\nnechează undeva departe și i se răspunde numaidecât cu îngrijorare; mânzul\nrămas în urmă aleargă voinicește cu coama lui mică înfoiată puțin în lături\nși bate pe loc și zvârle din copitele lui mici cât pumnul de copil,\nmaimuțărind goana cailor mari; atunci omul râde încet, obsesiile lui se\ntopesc și o bucurie liniștită, aproape neștiută nici de el însuși, dar luminoasă\nși eternă ca și cerul, se așterne pe chipul lui.\nAjuns la capul locului se dă jos și deshamă caii, copiii iau secerile în\nmâini și încep să se învârtească pe lângă capul încărcat cu ierburi al\npogoanelor de grâu. S-ar părea că nu se petrece nimic, că se vor apuca\nnumaidecât să lucreze, dar și aici se întâmplă ca și acasă. Trece timpul și ei\ntot nu încep; stau în fața locului și se uită peste mărimea lui, se întorc spre\nsoare, învârtesc secerile în mâini, spun câte o vorbă ca să facă totuși ceva și\nde început nu încep. Se ceartă pe seceri, fiecare dintre ei vrând să aibă pe\ncea mai bună; dacă i se pare cumva că secerea lui cutare e mai nouă și cu\nzimții mai bogați, cel mai mare dintre copii i-o schimbă cu forța, atunci\nacesta o schimbă și el cu altul mai slab și de obicei celui mai mic îi ajunge\nîn mână o ghioarsă subțire și tocită cu care el va trebui mai mult să rupă",
  "decât să taie. Atunci el dă cu ea de pământ și începe să plângă; secerișul ține\nmulte zile și în această vreme el se va chinui tot timpul cu unealta tocită și\nbună de nimic. Amenință că nu va secera, dar nimeni nu-l ia în serios.\n„Haide, începeți odată, că soarele se ridică! Strigă omul necăjit, dar copiii\nnu-l iau în seamă nici pe tatăl lor. Ei așteaptă ceva, smulg câte un spic, îl\nsfărâmă în palmă și îi suflă pleava; aruncă în gură boabele pârguite, le\nmănâncă, vorbesc despre grâul vecinilor și despre cei care încă n-au sosit la\ncâmp și de care își bat joc, se întind, își trosnesc unul altuia oasele\napucându-se pe după gât și lucrul tot nu începe. Atunci omul se apropie de\nei și strigă: „Bă, voi sunteți nebuni?“ Cel mai mare râde cu toată gura și le\nspune fraților: „Ia uitați-vă la tata, l-a găsit vrednicia“. Copiii izbucnesc în\nhohote. Ei sunt aceia care vor munci, și o dată lucrul început, nu va mai fi\ntimp pentru vorbă și glume. De aceea râd acum atât de zgomotos. De aceea\nîn aceste minute de așteptare caută să-și amintească de trecut, să se\npregătească pentru istovitoarea muncă, în această așteptare cel mai vrednic\ndintre copii începe să măsoare cu pasul stanțiile, părțile de loc pe care\nfiecare va trebui să le ducă înainte până la terminare. De la această\nmăsurătoare tatăl este scutit. El trebuie să lege snopii și să-i așeze în clăi.\nOdată măsurătoarea făcută, cel mai vrednic dintre copii începe deodată să\ntaie spicele și să arunce mănunchiurile în urmă. Pe toată întinderea câmpiei\noamenii încep apoi să intre în inima spicelor: secerișul a început.\nII\nSoarele se ridică greu pe cer și tot atât de greu se îndepărtează și omul\nde capul locului. Uneori el stă aplecat timp de o jumătate de ceas, nevoind\nsă se uite în urmă; chiar când se ridică și își îndreaptă spinarea înțepenită,\nsecerătorul închide ochii; trage nădejdea că pașii lui stăruitori de melc se\nvor fi îndepărtat mult de capul locului. Cel mai slab însă nu se poate\nstăpâni. Din vreme în vreme el se întoarce să se uite îndărăt. Și cu cât se\nîntoarce să se uită, cu atât se apleacă mai greu la rădăcina spicelor. Uneori\nsecerătorul izbește cu unealta lui bicisnică în pământ și înjură crunt căldura\nnăprasnică a soarelui; intră în porumb și rupe foi verzi cu care își încinge\nmijlocul și-și înfășoară capul. Acolo însă unde sunt copii mulți, tatăl, care\nstrânge poloagele și face snopi, este înarmat cu vorbe usturătoare și cu\nrafinate ironii. „Păzea, mă! Bă, ăsta, cutare!… Bă, n-auzi? Vezi că se ia\nlocul după tine!“ Ori i se spune cu o falsă bunăvoință și compătimire: „Mai",
  "stai jos, cutărică!“ Sau omul își scoate, politicos, boierește, pălăria de pe\ncap, și salută scurt pe cel ce se uită în urmă; atât numai, îl salută scurt și-și\nvede de snopii lui. Alteori însă secerătorul este cruțat în timpul lucrului, dar\ncând toată lumea se așează la masă, cel în cauză înghite cu noduri în vreme\nce frații lui se prăpădesc de râs. „Nu știu ce să facem noi, că toată dimineața\nm-am gândit mereu la alde Badea lui Modan, începe omul misterios. Badea\nlui Modan, continuă omul, ar trebui să-l pună pe Bărăgan să sune cu goarna\nînainte de secere și să cheme pe toată lumea la primărie. Eu i-am spus odată\nsă facă treaba asta: bă, Modane, să-l… care te minte dacă nu-ți spui drept!\nStrânge, mă, oamenii la primărie cu câteva zile înainte de secere!“ „Nu,\nzice, cine are nevoie n-are decât să vie la mine acasă.“ „Păi nu prea știu\noamenii, mă, de! De unde să știe ei că unul ca tine nu se mai găsește prin\nsatele astea“, îi spun eu. „Cine are nevoie află“, răspunde el. Acum, eu am\nstat așa, mai cu seamă ieri. Mă tot gândeam: „Mă, să-l trimet sau să nu-l\ntrimet? Dacă îl trimet, trebuie să-i dau ăluia, lui Modan, un ciurel de mălai.\nCă nu face degeaba! Păi te gândești pe urmă și altminterea: costă el un\nciurel de mălai? Merită să dau eu un ciurel de mălai lui Modan pentru el?“\n„Pentru cine, tată?“ întreabă unul din băieți, neînțelegând aceste ocolișuri.\n„Cum pentru cine? strigă omul, prefăcându-se surprins că nu se pricepe\ndespre ce e vorba. Cum pentru cine? Păi nu vă spusei? Pentru alde cutărică\năsta al nostru, n-auziți? N-auziți că mă tot gândeam dacă să-l trimet ori nu\nla Modan?“ „Dar ce să caute acolo, tată?“ La această întrebare omul se\nsupără. Apucă un cocoloș de mămăligă în mână și-l trântește între genunchi\ndezamăgit. Apoi în culmea uimirii: „Bine, mă, voi nu știți că alde Modan\nștie să taie de lene?!! Nu știți că are niște scule, acolo, la el acasă, cu care\ntaie de lene?“ în urma acestei izbucniri false, copiii fac ochii mari, încă\nnepricepând limpede despre ce e vorba, după care deodată înțeleg și încep\nsă orăcăie, să urle, să se tăvălească de râs. Secerătorul slab se face roșu.\nRâde și el în silă, se preface că râde.\nToate acestea se întâmplă cu cei care au mult de secerat, care pot\nsemăna de la trei pogoane în sus. Însă cei mai mulți ar dori ca micul lor\npogon să nu mai aibă sfârșit. Ei seceră încet, cu multă grijă, cât pot de jos\nde la rădăcină, adunând spic cu spic. În urma lor miriștea rămâne lucie, ca o\nperie tocită. Din cauza aceasta, pentru că zăbovesc prea mult secerând,\nmulți dintre ei sunt socotiți puturoși, și cei care au loturi întregi, cum sunt\nMoromete și Dumitru lui Nae, îi iau peste picior cu întrebări usturătoare de\nsoiul acesta: „Mă, alde cutare, mai ai, mă, mult de secere?“",
  "Loturile lui Moromete aveau din două părți astfel de vecini, iar din alte\ndouă părți era înghesuit de moșia Marica și de pământurile bisericii. El era\nvăzut călcând încet pe miriște și trecând pe rând la vecinii săi. Se oprea\ndeodată din legat snopii, își punea palma la frunte, rămânea astfel timp de\naproape un minut, apoi striga tare și lung, ca și când vecinul s-ar fi aflat la o\ndepărtare de mulți kilometri: „Bă, Voicule, băăăăăîîîî!“… Voicu lui Rădoi\nnu răspundea. I se vedea spinarea mișcându-se jos la rădăcina grâului.\nTârziu, el se ridica, se uita la vecinul său și întreba scurt și încet, ca și când\nMoromete s-ar fi aflat acolo lângă el: „Ce, bă?“ Moromete începea iar și\nmai lung: „Mai ai, mă, mult de secerat?“. Voicu Rădoi se apleca iarăși la\nrădăcina spicelor și de astă dată nu mai răspundea. Și atunci Moromete\nîncepea să pășească încet pe miriște și se pornea spre el. Până ajungea acolo\nse putea în acest timp trage un pui de somn, deși până la vecin nu erau decât\npatruzeci-cincizeci de metri. Moromete făcea un pas, se oprea; smulgea un\nspic rămas în urma băieților, îl ținea în mână, se uita la el, făcea socoteli,\nchibzuia ce e cu spicul? A, da! Cine a secerat pe-aici? Nilă! „Bă, Nilă! Vezi,\nmă, când trece vreo barză pe-acilea, spune-i să-ți ajute să aduni spicele\nastea“. Nilă, cu chipul aprins, se întorcea, se uita, își ștergea sudoarea, nu\nzicea nimic; se apleca să nu rămână cu postata în urmă. Moromete, cu\nspicul în mână, se întorcea și pășea peste unul din snopi. Vâra spicul sub\nlegătură și pornea iar spre vecin. Călca chibzuit, să nu se înțepe în miriște;\ndibuia cu talpa desculță miriștea, făcea loc degetelor și abia după aceea îi\ndădea pas. După vreo zece călcaturi se oprea. Era cald, aerul era aprins,\nsoarele bătea în creștet cu puterea unui foc uriaș care ardea aproape de tot,\nla câțiva metri deasupra capului. Moromete se uita în sus, cu mâna la frunte;\nvorbea singur: „Mă, ce arde! Ne coacem! Murim!“ Apoi tare: „Măi,\nVoicule, ce-i facem, mă, cu soarele ăsta? Arde de-ți aprinzi țigarea la el!“\nVecinul nu se ridica și nu răspundea, Moromete înainta, cucerea terenul\nîncet și sigur, pas cu pas. Din când în când se oprea, se apleca, răsturna un\nbolovan mai mare și se uita la el pe gânduri. În golul de sub bolovan,\npământul era negru și gras; un vierme se zbătea pe toate părțile să se facă\nnevăzut. Moromete vâra unghia degetului său negru și gros, strivea larva.\nMormăia: „Strădania mă-tii! Stai la răcoare! Ar trebui făcute după secerea\nasta, niște ogoare!“ Pornea mai departe; intra în porumb; deodată își\namintea de ceva și exclama necăjit: „Na! Mă faci să mă întorc îndărăt!“ Se\nîntorcea îndărăt spre căruță să-și ia tutun! Vecinul n-avea tutun și la căruță\nchibzuia îndelung dacă să ia sau nu o țigare și pentru vecin. Se hotăra să ia",
  "și pornea din nou. Nu făcea însă prea mulți pași și se oprea țintuit de un glas\nascuțit și necruțător; una din fete se oprea din secerat și striga la el: „Haide,\ntată, leagă snopii ăștia că te-apucă noaptea cu ei! Unde tot umbli? Te\nînvârtești mereu ca un ou într-o căldare.“ Moromete răspundea necăjit, cu o\nmincinoasă obidă: „Hai, mă, ce strigi așa? Mă speriași! Nu-mi dai voie să\nfumez și eu o țigare?“ „Lovi-o-ar moartea de țigare! Se uscă legăturile colo\nși te tot învârtești!“ Omul însă nu o mai lua în seamă. Își continua expediția\nsa spre locul vecinului.\nIII\nÎn acest an la seceriș Moromete n-avea de ce să nu fie ca totdeauna el\nînsuși, adică nepăsător față de ceea ce se aduna în urma lui, uitând de toate\nși pierzându-se pe miriște în contemplări nesfârșite. Nu avea nici cea mai\nslabă bănuială că Paraschiv socotea acest seceriș ultimul la care avea să ia\nparte și cu atât mai puțin bănuia că o dată cu aceasta Paraschiv plănuia să\nsmulgă familiei nu numai oile și caii, dar și ceva din acest seceriș.\nDimpotrivă, Moromete constata că socotelile lui se împlineau cu prisos;\nfăcuse aprecieri adevărate în dimineața aceea când se trezise din somn;\nrecolta avea să fie deosebit de bogată. Pentru ce avea să se teamă?\nNu prea înțelegea, era adevărat, de ce Paraschiv, în loc să se bucure că\ngrâul ieșise cum nu-și aduceau ei aminte să se fi făcut vreodată, arăta mereu\nposomorât și secera ca și când ar fi tras la jug. De fapt, ar fi trebuit ca în\ntoamnă, cum era un an bun, să se însoare și el ca orice flăcău și să intre în\nrândul lumii, dar pesemne că nu găsea fata care să-i convie lui, adică una\ncare să aibă pământ mult, și de aceea era posomorât. Așa își închipuia\nMoromete.\nÎn schimb Niculae era, nu se știe de ce, nemaipomenit de vesel, fetele se\nîmpăcaseră și ele cu lipsa oilor, iar mama nu mai contenea să-l laude pe\nDumnezeu pentru „mana cerească“, cum îi spunea ea grâului, cu care îi\nmilostivise cerul.\nCa întotdeauna, Moromete o încurcă cum putu cu legatul snopilor, dar\ncând după câteva ceasuri soarele se urcă sus și începu să-i apese ceafa, el\nînfipse liniștit secerea într-un snop și se alungă singur cu un glas de parcă s-\nar fi pedepsit:\n– Mă duc încolo d-acilea! spuse el supărat și o luă agale spre căruță (mai\nîntâi la căruță, unde avea flanela cu tutun, și abia după aceea spre vecini).",
  "Familia îl văzu întâi într-o parte, apoi se constată că de multă vreme se afla\nîn partea astălaltă, apoi se topi nu se știe unde și când se făcu prânzul și se\npregătiră pentru masă trebuiră să-l strige de nenumărate ori. Niculae se urcă\npe cutia căruței și îl strigă în gura mare:\n– Măi, tată-m’! Tată-ăăă!…\n– Ce e, mă! răspunse Moromete deodată.\nEra acolea cu vecinul, dar se așezase jos și nu se vedea din pricina\nspicelor. Fetele scoaseră mâncarea din cutie și făcură umbră cu rogojina.\nMama aprinse focul și puse la încălzit o tigaie mare plină cu fasole scăzută.\nLa lumina albă a zilei flăcările de paie pâlpâiau în culori când galbene, când\nîn umbre albe de aer topit și viu, care o înșelau pe femeie frigându-i mâna.\nÎn așteptare, Paraschiv și Nilă zăceau sub căruță cu fețele în jos. Chipul lui\nNilă se făcuse parcă mai mare, și aprins cum era, ai fi zis că flăcăul s-a\nîmbolnăvit, are temperatură și suferă în tăcere cu mintea buimăcită.\n– Domnule, una și cu una fac două: murim! spuse Moromete\napropiindu-se de căruță. Alde Voicu spuse că să te uiți la noi când s-o ridica\nsoarele la amiaz: ne topim!\nNiculae behăi de pe cutia căruței ca un ied: he-he.\n– Dă-te jos de pe cutie, te cocoțași acolo să te vadă lumea! se răsti la el\nsoră-sa mai mare.\n– Lasă-l, c-a fost vrednic, îl apără tatăl, așezându-se sub umbra\nrogojinei. A fost vrednic și la școală a luat premiul întâi și e vrednic și la\nsecere, îl lăudă el.\n– Ei, tată, se miorlăi Niculae, pe care glasul tatălui îl înșelase o clipă\ncrezând că îl laudă. Dar ce, n-am învățat?! se revoltă el. Spune tu, Ilinco, nu\nsecer eu bine?\n– Da, ai învățat, spuse Ilinca. Țâi secerea în mână parcă ai fi o barză.\n– La masă! spuse mama venind cu tigaia cu fasole sub umbra rogojinii.\nMoromete se uită o clipă la tigaie. Fasolea, cu boabele mari, parcă nu\nfusese luată atunci de pe foc, prinsese pojghiță pe deasupra și parcă era\nsleită, rece. Paraschiv și Nilă se târâră de sub căruță și se așezară în capul\noaselor.\nMoromete rupse o bucată de mămăligă, luă din tigaie fasole și fără nici\no grijă înghiți dumicatul. În clipa următoare însă el se cam înțepeni pe locul\nunde se afla, se făcu roșu la față și îi țâșniră lacrimile. Dar în loc să bea apă\nși să-și potolească arsura, el se stăpâni și se întoarse către fete.",
  "– Voi de ce ziceți că n-ați încălzit fasolea asta? întrebă el în treacăt, cu o\nînfățișare de nepătruns și nu prea tare, încât mama care scotea niște ceapă\ndin cutia căruței nu-l auzi, să-i răspundă că abia o luase de pe foc.\n– Hai, mamă, tu ce faci acolo?! se miră Tita. Și tu, Niculae, ce stai în\nspinarea mea? Stai jos, starea-i bumben!\n– Bumben?! se miră Moromete. Asta ce-o mai fi?\nAsta însemna că Niculae să fie bolnav și să stea cu șezutul în sus.\nParaschiv parcă era singur. Nu mai așteptă să se așeze toată lumea, rupse ca\nși tatăl său din mămăligă și râni cu nădejde din tigaie. În clipa aceea\nMoromete își pironi privirea asupra lui și așteptă. Paraschiv, hulpav și\nabsent, înghiți dintr-odată, dar apoi ochii i se beliră și scoase un răcnet.\n– Na, Paraschive, bea apă, se precipită Moromete apucând bota în brațe\nși întinzându-i-o grijuliu. Te-ai ars rău? Eu credeam că e rece, mărturisi el\nnaiv.\nCu privirea sticlind, Niculae se uita când la Paraschiv, când la tatăl său.\nMama nu înțelegea.\n– Ce să fie rece? întrebă ea.\n– Fasolea asta! răspunse Moromete.\n– Păi acu’ o luai de pe foc! se dezvinovăți ea.\nFetele pufniră în râs, iar Niculae, înțelegând, începu să răcnească și să\ndea din picioare, arătându-l pe Paraschiv cu degetul. Acesta, schimonosit,\nbând apă, aruncă deodată bota de la gură, se întinse și îl cârpi pe Niculae cu\natâta sete, încât din pricina asta Niculae nici măcar nu simți durerea, atât de\nmult îi plăcu furia cu care îl plesnise fratele său.\nPână și Nilă râdea.\n– Îți arde de prostii, se supără mama fără să se uite la omul ei. După ce\ncă nu muncești, nici nu taci!\n– Dar ce-am zis eu, frate?! exclamă Moromete nedumerit, stârnind din\nnou hohotele care se mai potoliseră. M-am uitat și eu la fasole și când am\nvăzut-o așa încrețită pe deasupra și fără nici un pic de abur care să iasă din\nea, mi s-a părut că e rece și v-am întrebat de ce n-ați încălzit-o. De unde să\nștiu eu că arde! exclamă apoi.\nTita, care tocmai se potolise din râs și înghițea un dumicat, izbucni din\nnou, și se înecă, se făcu roșie ca focul. Mama dădu în ea, spunându-i că nu-i\ne rușine?\nSe liniștiră și începură să mănânce în tăcere.",
  "– Voicu lui Rădoi! afirmă Moromete după câtva timp. Vine și el la\nsecere, dimineața (nu prea de dimineață fiindcă dimineața somnul e mai\ndulce, și de ce să se scoale el cu noaptea în cap? Nu e ziua destul de mare?).\nȘi când oprește căruța și se dă jos din ea, se uită lung peste loc și zice:\n„Bună-dimineața, locule!“\nIar locul îi răspunde:\n„Mulțumesc dumitale, Voicule!“\nȘi după ce se uită așa, Voicu întreabă:\n„Să m-apuc de tine, locule?“\n– Și locul ce zice, tată? întrebă Ilinca văzând că tatăl ei nu se grăbește să\nspună ce mai răspunde locul.\n– Păi locul ce să zică? explică Moromete. Crezi că se ceartă cu Voicu?\n„Poți să mă lași și așa, Voicule!“ zice, „poți să te duci acasă“, adaogă\nMoromete de la el.\nMoromete nu avea dreptate, vecinului său îi plăcea să muncească, dar se\nînvăța greu cu faptul că lotul său se micșorase prin vânzare. De fiecare dată\ncând se dădea jos din căruță el se uita lung peste el și nu începea de îndată\nmunca.\n– Acum cincisprezece ani era foametea aia, parcă îl văz și acuma! Venea\nVoicu cu căruța și cu muierea, continuă Moromete după câteva clipe. Era\nmai în putere el, nu se cocârjase ca acuma. Mă! exclamă Moromete\naducându-și aminte. Aoleu! se văietă. Se ridica soarele sus și degeaba te\nuitai că e prânzul, n-aveai ce mânca! Mâncai numai o dată pe zi. „Mă, zice\nmama asta a voastră (era așa, după vreo două zile de secere), hai să mâncăm\ncă nu mai pot.“ „Mâncăm noi, îi spun eu ei, dar ce facem pe urmă până în\nseară?“ Voicu și el, tot așa, mai făcea ce mai făcea și se uita la soare. Abia\npe urmă am aflat noi că săracu Voicu cu muierea n-aveau neam de mâncare.\nNoi tot mai aveam așa să amețim o dată foamea. Ne așezăm noi și eu mă\npomenesc zicând: „Hai, Voicule, să mâncăm!“ Am zis așa ca omul, dar\nVoicu nimic, să răspundă și el cum e obiceiul: „Mulțumesc, am mâncat“,\nnu! tăcea! „Fă, îi spun eu mă-tii speriat, să știi că Voicu are de gând să vie la\nnoi să mănânce, d-aia tace el așa!“ Dar mă-ta zice: „Ei! Nu vine el, știe că\natunci când vreai să chemi pe cineva la masă trebuie să spui de trei ori.“ N-\nam mai zis eu a doua oară, dar degeaba, fiindcă zisesem o dată și Voicu a\nașteptat el ce-a așteptat și pe urmă îl vedem că înfige secera într-un snop:\n„Păi să viu și eu să iau de vreo două ori“, zicea, și când l-am auzit așa mi s-\na făcut frig. Ne părea rău, domnule! Credeam că are mâncarea lui și că vine",
  "la noi ca să-i ajungă lui să mai mănânce o dată până în seară; nu mai\nvorbesc că uite așa numai jumătate de palmă de mămăligă aveam. Și acum\nrâde Voicu când îi aduc aminte.\n– Nu prea îi vine lui să râdă, că a vândut în anul ăla trei pogoane, spuse\nmama. Atunci am vândut și noi un pogon…\nFiindcă veni vorba de acel pogon care fusese vândut să nu moară\nParaschiv, Nilă și Achim de foame, fetele își aduseră aminte că pentru\npogonul acela tatăl lor promisese să treacă pe numele mamei și al lor casa\npărintească și grădina și că acest lucru nici până azi nu se făcuse.\n– Să stăm acum să ne aducem aminte de boi bălțați! spuse fata cea mare\ncu un glas mohorât, aruncând o privire întunecată spre Paraschiv.\n– Păi dacă avem vaci, de ce să nu ne aducem aminte! rânji Paraschiv și\nprivirea îi sticli de satisfacție pronunțând cuvântul vaci.\nMândră, fata nu răspunse, se îndepărtă de căruță să se odihnească\nundeva sub o tufă, pedepsind-o astfel pe mama să strângă singură masa.\nCeea ce mama și făcu în timp ce toți ceilalți se lungiră care încotro. Numai\nNiculae nu se simțea ostenit și când maică-sa închise cutia căruței, și căută\nși ea un loc cu umbră să se culce, el o luă pe urmele ei. Nici nu se terminase\nbine povestea cu Bisisica și Niculae și intrase în alta. Deocamdată sfios,\nnecutezând. N-avea încă cu ce să răzbată spre atenția mamei; ea nici măcar\nnu-l asculta, dar să-l mai și înțeleagă.\n– Mamă! mamă! șopti el în urma ei, și când mama se întinse pe răzor\nsub o tufă, el se așeză aproape de tot de ea și îi șopti din nou numele.\nEra liniște peste câmp, totul zăcea în căldură și nemișcare. Niculae\nșoptea lângă capul maică-sii cu un glas în care voința și teama îi făceau\nruga atât de curată, încât mama deschise ochii:\n– Ce e, Niculae, mamă?! îl întrebă ea copleșită de osteneală. Ce vreai tu,\nmaică, de ce nu te odihnești?\nNiculae rămase cu privirea deschisă larg spre chipul ei, cu bulbii ochilor\narzând…\n– I-ai spus lui tata, mamă?! se rugă el sfios și înspăimântat că mama s-ar\nfi putut să nu-i fi ascultat ruga.\n– I-am spus, i-am spus, Niculae, lăsă-mă în pace, du-te de-aici! se rugă\nși mama îngrozită parcă de neputința ei de a rezista acestui copil. Du-te de-\naici, haide, lasă-mă să mă odihnesc!\nNiculae nu se duse, iar ea nu se mai putu odihni. Băiatul stătea alături,\ncu labele picioarelor strânse sub el, cu mijlocul frânt într-o parte și cu capul",
  "aplecat spre miriște.\n– Mă duc, zău că mă duc, dar roagă-l pe tata, începu el zgândărind\npământul fierbinte cu degetul. Spune-i, mamă, că ai văzut că am luat\npremiul fără să mă duc prea mult la școală și dacă tata vrea, n-o să mă coste\nnimic. Eu am să învăț și am să am bursă. Zău, mamă, ce să fac eu toată\niarna acasă? Am să viu în vacantă și o să fiu la secere ca și voi și numai\ntoamna și primăvara n-o să fiu. Și toamna la arat eu tot n-am ce să fac, iar\nprimăvara când începe sapa, se termină anul școlar; așa că o să fiu și la\nsapă… Și nu costă nimic, mamă, și după opt ani… Niculae își întoarse fața\ndin miriște, se holbă din nou la mama lui și șopti cu patimă mistuitoare:\nMamă, după opt ani eu ies învățător și…\n– Tu ce tot vorbești acolo, Niculae? se răsuci atunci pe neașteptate sora\ncea mare și Niculae aproape că se înspăimântă de acest glas tăios și\nnecruțător.\n– Vezi să nu te fac eu acuma popă, nu învățător, spuse Ilinca de pe\nundeva.\nAscultaseră amândouă și Niculae nu se mai răzvrăti ca altădată\nîmpotriva lor. Erau rele și atotputernice și el înțelegea că împotriva voinței\nlor era cu neputință să se întâmple ceea ce dorea el.\n– Hai, mă Ilinco, ce strigi așa la mine? se rugă el. Și Ilinca, uimită că\narțăgosul de altădată s-a fleșcăit, îl luă peste picior, totuși binevoitoare:\n– Te faci tu învățător, un prost ca tine!\n– Taci din gură, Ilinco, de ce îl faci prost? se supără mama.\n– Păi n-ai văzut că am luat premiul întâi, Ilinco? se rugă Niculae mai\ndeparte.\n– Și dacă ai luat, ce?\n– Bă, voi vă odihniți acolo, sau ce faceți? strigă Moromete de la căruță.\nNiculae arăta atât de întristat încât ți se făcea rău uitându-te la el.\nCând începură din nou să secere, Moromete, intrigat, o întrebă pe\nmamă, în șoaptă, ce vrea băiatul acela. Nu uitase nicidecum întâmplarea cu\npremiul și cu frigurile. Turburarea care îl cuprinsese în ziua aceea lăsase în\nel o urmă care nu voia să se șteargă. Era ceva de neînțeles aici. Pentru întâia\noară Moromete nu putea scăpa de un sentiment de vinovăție care își scotea\ncapul ori de câte ori se uita și vedea ochii mari și aprinși și chipul galben-\nnegru al băiatului. Și se supăra fiindcă de muncit nu prea îl pusese să\nmuncească, și de mâncare nu ducea lipsă. Atunci ce avea? Și cum de",
  "căzuseră frigurile taman pe el? Mama repetă noua poveste cu școala și\nMoromete se înveseli:\n– Așa, mă, Niculae? D-aia ești tu trist? Hai, mă, lasă, că te facem noi\npopă, nu învățător!\n– Păi, dar! murmură Niculae cu buza în jos.\n– Hai, mă, că e mai bine popă, ascultă aici la mine, îl consolă tatăl. Iai\ncolivă și leturghii de la muieri, mă!\nFetele râseră și a îndemnară pe Niculae să pună poloage pe legături.\nParaschiv rânji:\n– Niculae, ia să vedem dacă ești bun de învățător: spune, ce învelește\npisica? Dacă știi, atunci ești bun! hotărî Paraschiv.\n– Lasă băiatul în pace! zise tatăl.\nDar nu-l lăsară în pace, îl sâcâiră și râseră de el din toate părțile, și când\nNiculae se lăsă jos și-și ascunse fața cu brațul, fetele strigară la el să se\napuce de pus poloage. Dar el nu se ridică și rămaseră cu toții foarte uimiți\ncând auziră din locul unde stătea el jos izbucnind pe neașteptate un hohot de\nplâns. Încrederea înșelată și dorințele călcate în picioare îl chinuiau pe băiat\nși așa de cumplit îi învinovățea prin hohotele lui disperate, încât toți se\nsupărară și se răstiră la el să se ridice. Mama protesta și închise gura fetelor,\niar tatăl se apropie de băiat și îl apucă de braț. El se împotrivi și atunci tatăl\nîl săltă de braț ca pe-o pasăre și îl sili să stea în două picioare, spunându-i că\nplânge degeaba ca un bleg care nu știe de glumă.\n– Nie, se smuci Niculae furios și o luă din loc pe miriște, îndreptându-se\nspre drum.\nVa să zică așa! Moromete porunci atunci unei fete să se ia după el și să-i\ndea câteva la spate. Se duse Ilinca, cu intenția de a se întoarce cu el de\nurechi, dar când să pună mâna pe el, Niculae o plesni peste ochi, făcând-o\nsă țipe.\n– Mânca-te-ar câinii să te mănânce! scrâșni apoi Niculae repezindu-i-se\nîn cap și trăgând-o jos de păr.\n– Ce e cu băiatul ăsta?! se miră tatăl stăpânindu-și mânia. Ilinco, ia lasă-\nl în pace! Ia vin’ încoace de acolo și lasă-l în pace.\nÎl lăsară, dar nici Niculae nu se dădu bătut. La distanță de ei, se așeză\njos pe miriște și își puse capul pe genunchi. Trecură ceasuri întregi și nu se\nmișcă din locul acela; se făcu amiază și se așezară din nou la masă, el nu se\nclinti și nu veni să mănânce.\nMoromete se supără de-a binelea, se duse la el și îl întrebă uluit:",
  "– Ce vreai tu, Niculae? Vreai la școală, am înțeles! Dar vreai acuma,\nazi? Sau ești nebun? Și începu să se închine: vine de dimineață cu noi cu\ntoți în căruță, începe ca un băiat cuminte ce e și învață să secere și pe urmă,\no dată îi trăsnește că vrea să plece la școală. Vreai să pleci la școală,\nacuma?!!\n– Nu ți-am spus de-alaltăieri ce zice domnul învățător Teodorescu de\nbursă? De ce n-ai zis nimic?\n– Dacă ai fi băiat deștept, mi-ai plăcea mai mult, spuse tatăl. Un băiat\ndeștept spune o dată lucrul pe care îl are de spus și a doua oară nu-l mai\nrepetă. Mi-ai spus o dată: gata!\nParcă era o promisiune în glasul tatălui! În orice caz, îl făcuse să\nînțeleagă că în familie nu există numai Paraschiv, Nilă și Achim și banca și\nfonciirea, la care el, tatăl, să se gândească. Trebuie să se gândească de aici\nînainte și la Niculae.\nIV\nÎn ziua când Boțoghină îi dăduse fiului său secerea în mână, băiatul,\ncare avea atunci zece ani, se uitase la tatăl său nedumerit:\n– Și de cai cine o să aibă grijă? întrebase închipuindu-și că problema\ncailor e fără soluție.\n– De cai o să aibă grijă Irina, răspunse tatăl cu simplitate.\nVatică făcuse ochii mari:\n– Irina?! Păi are s-o calce pe picioare, tată.\nBoțoghină îl apucase atunci pe fiu de umeri și îl silise să stea jos cu\numerii drepți.\n– Ia stai așa! Țin-te bine. Ține grumazul încordat! Și spinarea.\nApoi îi apucase în palme rotunzimea umerilor încă plăpânzi și se lăsase\ngreu pe gâtul fiului. Ambițios Vatică rămăsese drept, simțind că e vorba să-i\nfie încercată puterea. Boțoghină începuse să râdă:\n– Ia te uită ce măgar! Ar fi în stare să mă ducă în ciuș. De anul trecut ar\nfi trebuit să te pun la secere. Ești bun de secere!\nIrina avea atunci șapte ani și Vatică a fost foarte mirat când a văzut cu\ncâtă grijă se feresc caii să n-o calce pe sora lui pe picioare. Uneori Vatică\nîncremenea când Irina se așeza ca un nod între ei și începea să-i împiedice\nla picioare. Caii stăteau liniștiți până ce fetița se ridica de lângă ei, apoi",
  "ridicau picioarele din față, împiedicate, și săreau un pas mai încolo, sforăiau\nși începeau să pască. Vatică striga de departe cu secerea în mână:\n– Mă, păzea, mă! Păzea, mă, Irino, că dacă te lovește unul o dată, vai de\npielea ta, vai de tine! Îți plâng de milă, Irino, înțelegi tu?\nNu se întâmpla însă nimic. Copitele cailor călcau aproape de tot de\npicioarele mici ale fetiței, fără ca s-o atingă vreodată.\nÎn acest an, după serbarea școlară, când Irina se întoarse acasă, Vatică\nstătea în mijlocul prispei și dregea hamurile întocmai ca un om mare. Când\no văzu pe sora lui, își ridică privirea și spuse scurt:\n– Hai mai repede, mă premianto! Ia să te văz mâine la secere, tot\npremiantă ești?\n– Da, păi dar, a plecat tata și ai rămas tu să comanzi, răspunse Irina\nstrâmbându-și buzele spre fratele ei.\nVatică nu răspunse nimic. Își plecă fruntea grav în curele și continuă să\nînfigă sula. Anghelina ieși în prag, se uită la fată, care rămăsese în soare cu\ncoroana în mână, și după un timp o întrebă:\n– Ai venit?\nȘi glasul i se păru fetiței aspru. Își ridică privirea spre mama ei și\nrăspunse:\n– Am venit!\nFemeia își înmuie atunci glasul și întrebă blând:\n– Ai luat premiu?\n– Am luat.\n– Întâi?\nFetița răspunse că da, a luat premiul întâi la fete. Atunci femeia se uită\nla coroana ei și la cărțile de sub braț. Întinse mâna:\n– Alea ce sunt?\nIrina răspunse că sunt cărți. Atunci femeia, după ce tăcu un timp, își\nînmuie și mai mult glasul și șopti:\n– Bine! Treceți la masă că se răcește mămăliga!\nÎn tindă, înainte să se așeze la masă, Vatică se apropie de sora lui, care\nstătea jos pe prag, își puse mâinile pe umerii ei și se lăsă cu toată greutatea\nlui de paisprezece ani. Fetița se înmuie și țipă:\n– Vatică! Stai la-n loc!\n– Țin-te dreaptă, nu te moleși! spuse el apăsând mai încet. Apoi hotărî:\nEști bună de secere, ce să mai vorbim!",
  "A doua zi au ieșit la câmp. Lotul lor, prin vânzare, se înjumătățise. Deși\nnu era deloc frig și nici măcar răcoare, Irina tremura din tot trupul. Se dădu\njos din căruță și în timp ce deshăma caii, Vatică strigă la ea:\n– Haide, Irino, pune mâna pe secere și dă-i drumul!\nGlasul aspru și neînduplecat al fratelui, un glas necunoscut, parcă al\nunui om străin, o sperie; dârdâia; se uita la mama ei, așteptând să audă de la\nea un cuvânt bun, dar femeia tăcea posomorâtă și nici n-o vedea.\nVatică luă repede o secere și începu să taie cu iuțeală grâu amestecat cu\niarbă. Încarcă brațul și dădu cailor să mănânce în spatele căruței. Femeia se\npregătea și ea de muncă. Irina îl urmărea pe fratele ei cu niște priviri\nrugătoare, fierbinți. Vatică luă din cutia căruței o secere și se uită spre sora\nlui cu asprime. O chemă:\n– Treci încoace, ce-ai rămas înțepenită lângă cai?\nSe pare că micul flăcău pricepu ceva în legătură cu privirea neclintită și\numedă a sorei lui pentru că se apropie de ea șl apucând-o de braț îi spuse\nfrățește, mai înduplecat:\n– Hai să te învăț, nu te speria așa! Ia uită-te la ea cum tremură, ca\nproasta! Mă, ce moale ești!\nÎi dădu drumul de braț și-i puse secera în mână. Irina o apucă de coadă\nși rămase cu ea în aer, neștiind ce mișcare să facă. În acest timp, mereu\nposomorâtă, mama lor începuse să secere în tăcere. Vatică se apropie de\ngrâu și, înainte să se aplece la rădăcina spicelor, întoarse capul și spuse cu\nmândrie:\n– Uită-te la mâinile mele, Irino!\nFetița se apropie și se uită. Vatică se aplecă, prinse un pâlc de spice sub\nîncovoierea secerii, îl apucă cu cealaltă mână și trase; paiele se rupseră toate\ndeodată, ca tăiate de brici, și mănunchiul de spice se ridică în aer foșnind. În\nclipa următoare mișcarea se repetă, apoi iar și încă de patru-cinci ori până\nce mănunchiul se îngroșă. În acest timp pașii secerătorului înaintau în golul\nfăcut, călcând ușor peste miriștea rămasă.\n– Ai văzut? întrebă Vatică ridicându-se și lăsând la pământ mănunchiul.\nEi, ia apleacă-te. Treci aici lângă mine.\nAtunci mama copiilor își ridică spinarea și spuse:\n– Vatică, vezi să nu-și taie vreun dești.\n– Să nu-ți tai vreun dești, spuse Vatică uitându-se cu atenție să vadă în\nce fel vâră sora lui secera în grâu.",
  "Fetița făcu aceleași mișcări pe care le văzuse la fratele ei, dar când trase,\ngrâul, în loc să fie tăiat, se smulse cu pământ, cu niște bulbi mari și\nfărâmicioși. Vatică se îndoi de spinare și izbucni în râs:\n– Bă, Irino, au! Bleaga mai ești! Păi nu așa! Nu trebuie să tragi de grâu,\ntrebuie să tragi de secere și să împingi spicele înainte.\nFetița se ridică și rămase în picioare prostită, într-o mână cu secera și în\nalta cu un mănunchi de spice smuls din rădăcini. Văzându-l pe fratele ei că\nrâde, se simți mai bine și începu și ea să râdă. Se prefăcu supărată și ceru:\n– Nu mai râde, parcă tu când ai secerat la început…\n– Uită-te, mă, la mine, răspunse Vatică iar aplecându-se la rădăcina\nspicelor. Vezi? Uite! Tragi așa și ții secera uite-așa, nu ca tine, parcă ai ține\nun băț. Și te apleci jos de tot, că n-ai oase în burtă! Și până te-nveți, apucă\npuțin, nu intra în grâu ca o barză! Ia treci acum!… Nu! Ce apleci spicele în\njos? Apucă-le bine în mână! Și când ai să tragi cu secera lasă mâinile moi,\ncă pe urmă ostenești și faci bătături în palmă; lasă mâinile moi, ce, n-auzi?\nAșa! Acuma, când ai să tai să nu tragi de spice, să le împingi înainte, dar\nfără să le calci. Acuma ia să te văz: taie!\nFetița tăie mănunchiul și se ridică veselă. Privirile ei licăreau de bucurie.\n– Ei, dă-i înainte! sfârși Vatică mulțumit. Vezi să nu nimerești în dește.\nAi grijă și apucă doar atâta cât poți lua cu mâna!\nSe întoarse apoi spre mama lui, care între timp înaintase în grâu, scuipă\nîn palmă și se așeză la lucru.\nIrina puse mănunchiul jos și vru să se aplece la rădăcina spicelor să\nsecere mai departe, dar se opri. Își duse mâna la frunte, ca și când ar fi vrut\nsă alunge vreo gânganie, se șterse apăsat, se uită la dosul palmei: nu era\nînsă nici o gânganie. Fetița se șterse iar și din nou se uită; nimic, în afară de\ncâteva picături de umezeală, de sudoare limpede și curată ca rouă; atunci\ncopilul își trase un colț al basmalei ei subțiri și decolorate, își șterse cu\nuimire chipul ei micuț și oacheș, se îmbrobodi mai strâns în așa fel ca\nfruntea să-i fie apărată de soare, se aplecă și începu să secere.\nV\nÎn dimineața plecării la seceriș, Birică pricepu în sfârșit ce era cu Polina\nla ce se gândise ea în ziua aceea când, întorcându-se de la văgauni cu\npământ, spusese că au să-și ridice casă fără să vândă nici un fel de jumătate\nde pogon: nici mai mult, nici mai puțin decât ca întreaga familie să meargă",
  "cu ea la seceriș pe locurile ei, să pună astfel mâna pe grâul de pe pământul\ncare i se cuvenea de la părinți și din vânzarea lui să-și ridice casă.\nBirică-tatăl o auzi cel dintâi spunând aceste cuvinte, dar nu socoti că\nmerită să le dai vreo atenție. Între timp el înhămase caii. Căruța aștepta în\nbătătură. Unul din copii deschise poarta și tatăl se urcă pe cutia căruței și\nspuse cu glasul lui gros și căptușit de ani:\n– Gata! În căruță! Vedeți să nu fi uitat ceva.\nAtunci Polina se apropie de cai și-i apucă de zăbale; ea se adresă\nbărbatului ei care se apropiase și el de căruță:\n– Ioane, tu ce faci? N-auzi ce zic eu, să mergem întâi să secerăm la noi!?\nAceste cuvinte i se părură socrului cu totul prostești și din nou se făcu\ncă nu le-a auzit. Câțiva dintre copii se uitară nedumeriți la cumnata lor.\nBirică însă își privi nevasta cu atenție și rămase nemișcat lângă răscrucile\ncailor. El învățase s-o cunoască destul de bine pe Polina lui și nu i se părură\ndeloc prostești cuvintele ei.\n– Haide, mă, păzea de acolo! Te sui în căruță, sau ce faci? zice Birică-\ntatăl cu un glas surd, adresându-se norei.\nPolina se prefăcu și ea că n-aude ce zice socrul. Continua să se uite\nstăruitor la bărbatul ei. Tatăl apucă hățurile și învârti biciul. Caii porniră.\nBirică se smulse din loc și sări în căruță. Atunci Polina apucă strâns de\nzăbale și trase. Caii tropăiră pe loc și se opriră. Mama rămăsese înlemnită\npe prispa casei. Unul din băieți se ridică în picioare în căruță și strigă:\n– Hei, cumnată, ce e cu matale?\nPolina răspunse cu blândețe:\n– Stai nițel! Sunteți surzi?\nDeși era liniștită, avea un glas care îi făcu pe toți să se ridice din căruță\nși unii chiar să sară jos. Birică sări și el de pe cutia căruței și se apropie de\nnevasta lui. O întrebă:\n– Ce e, fă?\n– Să mergem întâi la noi să secerăm, că e grâul mai mare și mai copt,\nrăspunse Polina.\n– Care la noi? întrebă Birică puțin cam supărat. Ești nebună? Sui-te în\ncăruță că se face prânzul!\n– Hai, mă! Hai, mă! Dii! strigă tatăl înfuriat, învârtind biciul pe\ndeasupra cailor, dar Polina apucă iar de zăbale:\n– Tată, n-auzi să stai?\n– Ce vreai, mă, tu asta? Acu’ îți dau una cu biciul! La cine strigi tu așa?",
  "Tânăra nevastă, când îl auzi, se făcu galbenă. Dădu drumul zăbalelor și\nse trase în lături. Se apropie de bărbatul ei. Căruța porni. Birică vru să se\nurce, dar femeia îl chemă:\n– Ioane, n-auzi să stai?\nBirică o privi în treacăt, se urcă pe loitră și spuse cu asprime:\n– Urcă-te odată, ce dracu tot cauți ceartă?!\n– Ioane, unde te duci? Vezi să nu te duci de tot! zise atunci Polina.\nEa înfrunta acum ceea ce de obicei nu înfruntă femeile decât foarte\ntârziu. De pe prispă mama-soacră socoti că n-ar fi rău ca băiatul ei să-i tragă\ncâteva Polinei, s-o învețe să nu mai poruncească peste el.\nPolina aștepta și ea același lucru, dar avea o privire care nu spunea\nnimic bun. Birică se dădu jos din căruță și apropiindu-se de ea ridică\npumnul.\n– Vreai să dai în mine? îl preveni ea.\n– Fă!\nDar nu lovi. Lăsă pumnul jos. Porunci:\n– Hai la deal!\nFemeia răspunse scurt, fără teamă, dar totuși supusă:\n– Nu merg la deal!\n– Atunci ce vrei?\n– Hai la mine la deal!\n– Ce, ești nebună?\n– Dacă nu mergi tu, mă duc singură. Eu am dreptul meu. Mie îmi\ntrebuie dreptul meu, dacă e vorba că sunt măritată.\n– Vreai să mă iau la bătaie cu ai tăi? N-am chef să mă fac de râs în sat că\nmă bat pentru averea ta.\n– Ba să te bați, ai auzit? izbucni deodată Polina cu un glas care parcă\npiui în liniștea dimineții. Sunt muierea ta și am dreptul la zestre. Tata n-o\nsă-mi dea nimic dacă nu te bați cu el.\nDin glasul și mânia ei se vedea pe de altă parte cât de mult ținea ea la el.\nBirică izbucni și el întărâtat:\n– Fă, tu ești sărită din balamale? Cum o să viu să secer pe locurile lui\ntac-tău?\n– Să vii cu mine și să seceri acolo! Secerăm grâul nostru pe care ai să-l\ncari pe urmă cu căruța în aria noastră!\n– Să sară ăla cu parul!\n– Să sari și tu cu parul!",
  "De astă dată Birică își ieși din minți, o înjură și-i spuse că nu e vorba de\npar, ci de jandarmii cu care tatăl ei are dreptul să vină. N-ar vrea cumva să\nse bată și cu jandarmii?\n– O să vedem noi atunci ce e de făcut, răspunse Polina mai domolită, în\ntimpul acesta căruța ieșise în drum și se oprise acolo.\nToți copiii ascultau. Unii se dăduseră jos, se apropiaseră și se uitau.\nBătrânul ascultase și el înmărmurit. Când schimbul de cuvinte luă sfârșit,\nsări și el din căruță și se apropie de cei doi, dar fiul îl opri:\n– Ia nu te amesteca, tată, lasă-mă dracului în pace!\nBătrânul dădu din umeri, se întoarse și familia plecă. Birică și Polina\nrămaseră. Își luară secerile pe umăr și porniră amândoi spre locurile lui\nTudor Bălosu. Pe drum, Polina își spuse din nou că nu se poate ajunge la o\nînțelegere cu tatăl ei dacă au să stea și să-l aștepte pe el să se împace. Ea îl\ncunoștea bine. Pământul trebuie luat cu forța. Birică îi răspunse că orice\nlucru se poate lua cu forța cum ar fi să zicem un cal, o căruță, o vită; îl iai\ncu forța și îl duci cu tine. Dar pământul n-ai cum să-l iai. Pentru pământ\ntrebuie forme la notariat și numai atunci poți să zici că e al tău. Spunându-i\nacest lucru, Birică îi atrase luarea-aminte cât e ea de proastă când își\nînchipuie că nu s-a gândit în toate felurile la situația lor. Polina răspunse că\nștie ea de forme, chiar mai mult decât crede el. Și anume că dacă te folosești\nde, un lucru, mai mulți ani și aduci pe urmă martori că atâția ani lucrul acela\na fost al tău, poți să-i faci forme că e al tău chiar dacă ăla nu vrea. Birică își\ndescreți fruntea și spuse cu multă mirare și admirație că, zău, a dracului\nnație de muiere mai este ea. Polina se făcu roșie auzindu-l cum o laudă și îi\nrăspunse că cu alde tat-său ea și-a luat gândul de la omenie. Nu trebuie să se\nmai strice omenia pe el. Cât a fost fată mare nu i-a cumpărat nici o ață, nici\nun petic, a umblat desculță la horă; el, Birică, cunoaște și el bine povestea\nasta. Ar trebui să înțeleagă că altceva nu mai e de făcut. Merseră mult în\ntăcere și el nu-i răspunse decât târziu. Îi atrase luarea-aminte că tatăl ei îl\npoate da în judecată. Îl dă în judecată și iese rău. Polina îl întrerupse\nspunând că asta n-are să îndrăznească el s-o facă. Ea s-a măritat și are\ndreptul la pământul pe care l-a muncit. Și dacă tatăl ei are să le facă proces,\nare să aibă și ea grijă să-i scoată procesul pe nas.\n– Cum de nu înțelegi tu, Ioane, că trebuie să-l faci pe tata să tremure\ncând ți-o pomeni numele! Pe marginea satului să te ocolească, când te-o\nvedea! Să vezi tu atunci cum îi trece lui cheful să se mai bucure de zestrea\nmea!",
  "Birică o înjură pe nevasta lui liniștit și supărat, dar cu glas bun și cald,\nca și când ar fi mângâiat-o, și îi răspunse că abia acum înțelege el ce e cu ea\nși anume că ei nici prin cap nu-i trece să trăiască fără pământul de la tatăl ei.\n– Dar ce credeai? zise ea, și apoi tăcu și-și lăsă pleoapele peste ochi.\nCum nici el nu mai zise nimic, merse apoi tot timpul tăcută. Cine ar fi\nvăzut-o călcând alături de el, cu o jumătate de pas în urma lui și cu\npleoapele lăsate peste ochi, ar fi crezut că cine știe ce palme i-o fi tras\nbărbatul; arăta acum supusă și blândă. Se făcuse înțeleasă.\nVI\nTreceau pe lângă căruțele oamenilor mergând fără grabă, cu secerile pe\număr și arătau amândoi liniștiți și nepătrunși. Birică ducea mâna la pălărie,\nspunea bună-dimineața și trecea mai departe fără să se uite la cel pe care îl\nsaluta. Din urmă se auziră de câteva ori șoapte pe care aerul liniștit al\ndimineții de vară le împrăștie până la urechile lor. Se spunea: „Alde Birică a\nvenit la socru-său!“ Sau întrebări nedumerite: „Când s-au împăcat ăștia cu\nBălosu?“ Un singur glas prevesti: „Să băgați ca se încaieră!“\nTudor Bălosu nu-i văzu pe cei doi apropiindu-se pe drumul de plan, deși\nstătea cu fața spre ei; în clipa când Birică și Polina intrară în miriște, el se\nîntoarse liniștit cu spatele și continuă să pună poloage de grâu pe legătură;\ntresări speriat când auzi alături un glas șoptit, apăsat:\n– Bună dimineața, nea Tudore!\nTocmai atunci mâinile omului se pregăteau să strângă snopul și să-l\nlege. Ridică fruntea și legătura se desfăcu; genunchiul care îndesa spicele se\ndezdoi; Tudor Bălosu se ridică în picioare. Cei trei oameni care secerau cu\nziua grâul lui Tudor Bălosu se opriră și ei din lucru și se uitau și ei să vadă\nce are să se întâmple. Pe drumul de plan, destul de departe, o pereche de cai\npășteau unul lângă altul ținuți în lanț de sora mai mică a Polinei.\nTudor Bălosu nu avu timp să răspundă la salutul ginerelui. Birică vorbi\nmai departe; vorbea încet și apăsat, să nu se audă; spunea cuvintele cu\nbuzele strânse, cu hotărâre:\n– Am venit la secere, nea Tudore. Trebuie să ne înțelegem ca oamenii,\ncă dacă nu, iese rău; iese urât! amenință el.\nTudor Bălosu era singur. Oamenii care îi secerau se uitau nemișcați,\nașteptând. El nu răspunse nimic ginerelui. Îi întoarse spatele și se îndepărtă",
  "câțiva pași. Îndepărtându-se, își scoase pălăria din cap și făcu semn spre\npartea unde se aflau caii și fata; strigă:\n– Firico, vino încoace!\nȘi după ce văzu că fata întoarce caii și vine spre căruță, se apropie de\nsnopul pe care-l lăsase nelegat, îl legă, luă secerea de jos și, îndepărtându-se\niar, își văzu de treabă. Birică schimbă o uitătură cu Polina, apoi se apropie\niar de socrul său. Tudor Bălosu nu-l lăsă să se apropie; se întoarse și porni\nspre căruță. Atunci Polina i-o luă înainte:\n– Unde te duci?\n– Firico, spuse Tudor Bălosu în loc de răspuns, du-te acasă și spune-lui\nVictor să vie încoace!\nFetița, văzând-o pe sora ei mai mare și pe Birică, înțelese repede despre\nce era vorba și o luă la goană. Atunci Polina strigă în urma ei:\n– Hei, und’te duci? Stai locului! Te frâng cu bătaia, afurisito!\nFata se opri fără voie, speriată. Polina amenință cu pumnul în aer:\n– Stai aici! Îți rup părul!\nTudor Bălosu strigă și el ridicând pumnul și înjurând:\n– Ia-o la goană, raiul mă-tii, de cine asculți tu?\nBirică o apucă pe femeie de braț și o potoli:\n– Las-o să se ducă! Ia secerea și hai să măsurăm locul!\nNu trecu multă vreme și se încăierară. Victor veni de acasă și începu să\nînjure de departe. Se apropia pe drumul de plan și înjura tare. Peste toată\npartea aceea a câmpului seceratul se opri. Unii copii, nefiind lăsați de\npărinți să se apropie, se urcaseră pe cutiile căruțelor ca să vadă mai bine.\nDupă felul cum Victor Bălosu se apropia cu bocancii în picioare și ce\npantalonii lui bufanți, înjurând și amenințând, s-ar fi părut că o dată ajuns în\nfața dușmanului are să-l amestece numaidecât cu pământul. Călca cu pași\nmari și iuți, ridica pumnul și striga fără încetare. Încă de pe când intrase pe\ndrumul pe plan începuse să se aprindă; alături de el alerga Rafira, abia\nținându-se cu fuga de pașii mari și iuți ai fratelui ei. Mai întâi începuse să\nîntrebe tare, să audă lumea, s-o întrebe pe fată ca și când n-ar fi știut despre\nce era vorba:\n– …și au venit pe lotul nostru? Cum? A dat în tata? Cine, mă, al lui\nBirică? Păi ce să caute el pe lotul nostru… pe mă-sa și tat-su de hoț! Și tata\nn-a pus mâna pe furcă? Bă, al lui Birică, ce cauți tu, mă, pe locul nostru,\nhai? Ce, mă, e lotul lui tac-tu, fire-ai al dracului cu mama ta! Ai, mă? Ce\ncauți tu pe lotul meu, mă, al lui Birică? Ce, mă, mai stai și te uiți la mine?",
  "Aceste cuvinte le spuse până în clipa când intră pe miriște, după care\nurlă:\n– Pune mâna pe-un par, tată, ce, ți-e frică de el… în paști și dumnezei de\nhoț! Și se repezi ca un uliu asupra cumnatului.\nToată povestea asta însă, cu înjurăturile și strigătele lui amenințătoare,\nînfierbântate și furioase, se sfârși în momentul când se repezi în celălalt. El\nîl lovi pe Birică din zbor drept în obraz. Carnea lovită se auzi închis, ca de\napă zdrobită. Birică nu se ferise de prima lovitură. La a doua însă el apucă\nbrațul dușmanului cu mâna stângă, iar cu cealaltă îi dădu un pumn după\nceafă. Un singur pumn; Tudor Bălosu nu avu când să sară și el. Victor\nrămase în picioare, nu căzu: stătea doar năuc, înfipt în miriște. Birică își\ndescleștă pumnii și porni încet spre Tudor Bălosu. Pășea cu brațele lăsate în\njos și se ducea drept spre socrul său. Atunci săriră cei trei oameni care\nmunceau cu ziua pentru Tudor Bălosu și îi ieșiră înainte, dar se dădură\ntotuși la o parte lăsându-l să treacă spre celălalt. Strigau numai ca proștii,\nașa de pomană:\n– Mă, Birică, stai, mă! Înțelegeți-vă ca oamenii! Măi băiete!\nÎn acest timp, Victor Bălosu se împletici și căzu pe miriște. Căderea lui\ntârzie îl făcu pe un băiat al unui vecin, care se cocoțase pe cutia căruței, să\nînceapă să râdă în hohote și să arate cu degetul în direcția aceea. Unul din\ncei trei oameni îl lăsă pe Birică în pace și se apropie de cel căzut.\n– Să știi că i-a rupt junghietura gâtului, spuse el uitându-se la Polina și\nscărpinându-se la spate.\n– Așa-i trebuie, răspunse Polina cu mândrie și ură urmărind să vadă ce\nse întâmplă cu tatăl ei.\nTudor Bălosu apucase o secere în mână și aștepta. Birică se opri înaintea\nlui și bolborosi:\n– Bă! Vă omor, fir-ați ai dracului! Vouă nu vă e rușine, mă? Nu ți-e\nrușine, mă? Nu e fata ta? Nu ți-a muncit? Nu ți-a muncit destul, mă? Că\nacum te fac morman!\nBirică vorbi astfel în timp ce oamenii îl tot îngânau trăgându-l de\nmânecă:\n– Măi Birică! Lasă, mă, astâmpără-te! Ajunge!\nBirică se potoli și îi întoarse socrului spatele. Se apropie de Polina și își\nridică secerea de jos. Nu se sinchisea de Victor; știa că n-are să-și vie\nrepede în fire. Birică primise el însuși o astfel de lovitură de la un plutonier\ncând era militar și învățase mai târziu să lovească, și el cu chibzuială. În",
  "acest fel; știa că o lovitură ca aceasta între ceafă și osul capului, dacă e dată\npe neașteptate și cu putere, poate chiar să omoare pe cineva.\nTotuși Victor Bălosu putu să se adune de pe jos. Se împleticea însă. Se\npotolise cu totul, era galben și liniștit. El se apropie de cumnatul său cu pași\nrari și încercă potolit și în tăcere să se vâre în fața acestuia. Birică îi propti\npalma lui lată în piept și îl opri, vorbindu-i cu milă, rugându-se parcă de el:\n– Du-te, măi cumnate, nu căuta belea! Du-te, mă! Vezi-ți de voiajoria ta,\nnu mă face să-ți mai dau una!\n– Zi, dai în mine, Birică! spuse Victor blând cu reproș parcă. Dai cu\npumnii în mine!\n– Du-te, mă, Victore, îl imploră Birică iarăși.\n– Va să zică dai în mine, Birică, sări la mine, pe locul meu! continuă\nVictor, în glas cu aceeași blândețe. Bagă de seamă, Birică, să știi de la mine\ncă…\nVictor Bălosu se opri, își înmuie și mai mult glasul și vorbi șoptit, ca un\ngușter:\n– Birică, mă, Birică! Dacă n-ai să spui tu, „aoleu, mamă, de ce m-ai\nfăcut“, ascultă tu aici la mine!\nBirică scuipă, se îngrețoșă, făcu un pas îndărăt, își îndoi brațele și spuse\nscârbit și sâcâit:\n– Du-te, mă! Pleacă, mă, dinaintea mea!\nVictor Bălosu se retrase de sub ochii cumnatului și se duse la căruță. Se\nținea drept, dar nu mai era bun de nimic, își simțea junghietura gâtului\nfierbinte.\nLa capul locului, Birică și Polina începuseră să secere, fără să se\nsinchisească de Bălosu, care îi lua martori pe oameni de cele întâmplate.\nVII\nÎn aceste zile oamenii lui Aristide pregătesc mașinile de treierat și pe la\njumătatea lui iulie ei le și scot pe izlaz. Începe să se care grâul la arii și să\nfie așezat în șire. Aceste șire nu sunt altceva decât însuși satul, construit de\nastă dată din snopi de grâu.\nLa treieriș familia trăiește aici câteva zile neobișnuite, care nu seamănă\ncu nici una din timpul anului; adus până aici numai de familie, snopul de\ngrâu intră de astă dată pe mâini străine, pe mâinile cetei fără de care\ntreierișul nu poate avea loc. O căruță străină va trage lângă șiră, o furcă",
  "necunoscută se va înfige în snopi, iar la batoză legătura snopului, legătura\naceea cu răsucitura deosebită, care amintește familiei de mâna puternică, a\ntatălui, e desfăcută acum de altcineva. Și cu toate acestea, o bucurie\nnecunoscută și de neuitat stăpânește pe toți.\nDoi oameni la coș, în amândouă părțile mașinii, două căruțe cu alți doi\noameni, la șiră alte două căruțe care încarcă, la paie doi-trei care să le tragă\nîn față, lângă hambar câțiva care vor duce grâul acasă. Timp de un ceas, sau\npoate un ceas și jumătate, vor asuda numai pentru familie, vor glumi\nîncărcând snopii, își vor șterge praful de pe față trăgând paiele familiei, se\nvor bucura pătrunzând în curte, trăgând la scara prispei, descărcând grâul…\nÎnainte de a fi pâine, grâul trece astfel și prin mâinile altora și sudoarea\nfrunții care l-a câștigat se șterge mai repede din amintire. Bucuria aceasta\nȚugurlan o avea înjumătățită, deoarece el trebuia să împartă grâul pe din\ndouă cu maiorul. Treierișul se începea de obicei cu grâul moșiei, fiindcă\nmaiorul se grăbea să pună mâna pe recoltă și cerea oamenilor să secere întâi\ngrâul lui.\nAvea administrație puțină, nu ținea recolta în magazii, o vindea repede\nși pleca din sat. La treieriș stătea lângă mașină așezat pe marginea\nhambarului, cu capul gol, într-o cămașă colorată, cu mâneci scurte și se uita\ncum curge grâul din batoză.\n„Înghite praful degeaba, domnul maior“, spuneau oamenii parcă cu un\nanumit regret.\nÎn dimineața treierișului Țugurlan se sculă mai devreme și se apucă să\ngolească odaia, să facă loc unde să pună grâul. Muierea se sculă și ea și îl\nsculă și pe băiat.\n– Stane, îl întrebă ea pe bărbatul ei, când ne vine nouă rândul la batoză?\n– Nu știu, pe la prânz, răspunse Țugurlan grăbit.\nFemeia se vaită și îl întrebă dacă nu s-ar putea cumva să-i schimbe de pe\nlistă și să le vină rândul după-prânz, sau înainte de prânz.\n– Nu știu, înainte de prânz, după-prânz, când ne-o veni rândul atunci\ntreierăm! De ce întrebi?\n– Păi, pentru că dacă e la prânz trebuie să dăm de mâncare la mecanici\nși n-avem ce le da.\n– De ce trebuie să dăm de mâncare la mecanici? întrebă Țugurlan cam\nsurd, deși știa că așa era obiceiul, să se dea mâncare la mecanici de către cei\ncare se întâmplau să treiere la ora mesei.",
  "Nu-i părea nimănui rău din pricina asta, în general, în aceste zile toți\nerau mai generoși, și cu anii devenise chiar un lucru de cinste pentru familia\ncare se nimerea să treiere la orele prânzului în a găti pentru mecanici bucate\ncât mai bune și mai din belșug. Toți erau atenți: cine dă mâncare la\nmecanici?\n– Dacă ne-o veni rândul la prânz să treierăm, să mănânce și ei ce\nmănânc eu, adăugă Țugurlan pregătindu-se de plecare. Marine, chemă el,\nhai, tată, și tu la arie, să vii după căruță după ce treierăm, să te uiți să nu\ncurgă grâul pe drum!\nLa arie, Țugurlan se uită pe listă. Ceata treiera de ieri de la prânz și\nastăzi până pe seară aveau să fie treierați toți. Șeful cetei, văzându-l pe\nbăiatul lui Țugurlan, se supără și zise că de ce Țugurlan n-a spus că are un\nbăiat așa de mare? Ar fi trebuit să-l treacă și pe el pe listă să tragă paiele de\nla mașină.\nȘeful cetei era unul de prin capul satului care nu prea îl cunoștea pe\nȚugurlan și trebui să-i facă cineva un semn să tacă din gură.\n– Nu te apuca cu el, i se șopti când acesta se dădu mai la o parte. A avut\no groază de copii și i-au murit toți și d-aia îl ține pe ăsta să nu muncească.\nȘeful cetei nu mai zise nimic, dar socoti că dacă așa stau lucrurile,\natunci Țugurlan să se urce pe batoză la coș și să muncească el mai mult.\nȚugurlan nu zise nimic, se urcă la coș. Altă dată ar fi zis, nu s-ar fi urcat,\ndeoarece în ce privește copilul nu era singurul dintre ei care și-l cruța, iar\ncât despre urcatul la coș, se mai urcase și ieri.\nSe pomeni spunându-i băiatului:\n– Marine, pune, tată, mâna pe-o furcă și dă și tu la curul mașinii.\nBăiatului i se păru ceva vesel să se vâre cu furca acolo în praful și\npleava aceea. Mai erau și alți copii, niște fete ceva mai mărișoare decât el și\nMarin învăță de la ele cât ai clipi din ochi cum să amestece paiele cu\npleava, cum să se vâre chiar lângă sitele batozei cu lanțul și să le țină din\nurmă cu coada furcii. Când caii traseră grămada afară, Marin trebui să se\nvâre pe sub gura mașinii și atunci sitele scuipară peste el noi mormane de\npleavă și paie. Marin se despresura de ele râzând și petrecu grămada vesel\ncu gura până la urechi ca și când cine știe ce ispravă ar fi făcut.\n– Mă, n-auzi?! strigă Țugurlan de sus de pe batoză. Ține-te departe de\ncoarnele furcii, să nu dai cu burta în ele!\nBatoza mormăia și vuia ca o ursoaică hămesită. Glasurile oamenilor se\nauzeau numai strigând, iar praful se ridica sus de tot, întunecând lumina",
  "soarelui.\nȚugurlan vâra snopii în batoză, stând în picioare. Nu se întreba pentru\nce își schimbase gândul punându-l pe băiat la treabă. Nici pentru ce nu-l\nluase în seamă pe omul acela care era șeful cetei. Așa simțise și așa făcuse.\nCă altă dată i s-ar fi făcut negru înaintea ochilor și numai aruncându-i\nomului acela o privire l-ar fi făcut să-i rămână vorba în gât și să meargă de-\na-ndăratelea, era adevărat, dar tot atât de adevărat era că de astă dată nici\nmăcar prin minte nu-i trecuse să se supere. Și apoi, la coș era parcă mai\nbine. Ce forță amețitoare se zbuciuma sub ochii lui, cum înghițea snopul și\nîl făcea praf, cum se îneca și tușea și cum vuia și scuipa!\nȚugurlan dezlega snopul, îl lua în brațe, îl răsfira de-a lungul coșului, îi\ndădea drumul în inima furtunoasă a mașinii și propria lui inimă își mărea și\nea bătăile când câteva clipe mai târziu gura batozei își arăta, cu străluciri\nfulgerătoare, din nou zâmbetul ei metalic. Și încă un snop, și apoi iarăși alt\nsnop, și mereu cu ochii pe vietatea aceea neostenită, mereu pe ea cu snopi,\nsă nu i se mai vadă dinții, să înghită fără întrerupere și să țină minte că la\ncoș se află Țugurlan…\n– Uăăăăăăaî… Pfiuu… Bagă mai încet!… Pfiu…\nDe ce să bage mai încet? Cine striga așa? A, cel căruia i se treiera. Se\nîneca “mașina și ieșeau paiele cu boabe! Țugurlan începu să bage mai rar și\ninima lui începu și ea să bată mai rar. Soarele înfierbântat îi dogorea în\ncreștet, dar el nu-l simțea. Urmărind pulberea spicelor, ochii minții începură\nsă vadă năluciri. El era aici sus, peste întreaga arie; în depărtare, lumea se\npierdea în nimic. Cerul se împreuna cu pământul și gândul se întorcea\nîndărăt, neputincios să străpungă orizontul închis. Acolo în depărtare exista\nceva încuiat, ceva ca o părere, ca un gând întunecat. Acest lucru ar trebui\napucat în mâini, ridicat până în dreptul frunții și înfipt în măruntaiele\nsălbatice ale batozei. Ca în povești, ca în basme, ca pe tărâmul celălalt, s-ar\nauzi atunci o pârâitură asurzitoare. Ar ieși poate flăcări și fum. S-ar face\npoate o mare liniște și s-ar face și puțin întuneric. Uimit, Țugurlan își luă\npălăria din cap și-și făcu vânt. Era foarte cald. „După ce o să treier trebuie\nsă împart grâul cu domnul maior“, gândi el foarte limpede și se miră că\nacest gând, înfierbântat de căldura soarelui, se împrăștiase ca o nălucă spre\nzarea câmpiei și îi turburase mintea.\nSe uită peste câmpie cu mâna la ochi. Nicidecum, dincolo de orizont\nerau alte sate și în partea asta se afla Bucureștiul. Acolo trăia domnul maior.",
  "– Uăăăî… Pfiuuu… Urlă mașina în gol! Ce faci, mă, Țugurlane, ai\nadormit?\nÎncepu din nou să dezlege snopii, dar ostenise. După câtva timp se uită\njos să-l vadă pe șeful cetei și să-i spună să vie cineva să-l schimbe. Dar nu\nmai era nimeni prin preajmă, numai femei și fete și câte-un flăcăiandru cu\ncăruța. Ce-au făcut, l-au lăsat singur?\nȚugurlan mai vârî câtva timp în batoză dar deodată inima îi zvâcni și\nmintea i se întunecă de mânie. Adică cum, ei nu-și dădeau seama că îl\nțineau prea mult la coș?\nDar punându-și această întrebare Țugurlan se pomeni ispitit să afle dacă\nîntr-adevăr ei nu-și dădeau seama. Fără să înceteze să fie mânios el continuă\nsă bage snopi și gândul care îl stăpânea, să afle ce era cu ei, i se păru atât de\nnou și plin de atâta interes încât oboseala îi mai pieri. „Fir-ați voi ai\ndracului, ‘ai să vedem cât o să mă țineți aici!“ exclamă în sinea lui.\nVârând snopii începu să se uite peste arie. Liniștite, mâinile lui își\nvedeau în acest timp de treabă, călăuzite de revenirea ritmică a snopului\ncare urca spre aripa mașinii în vârful furcii celui care se afla jos în căruță.\nAlături de el, la celălalt coș, fusese mai înainte un om care nu așteptase să\nfie schimbat și plecase singur, nici nu băgase de seamă când. Da, iată că\nvenea un altul în locul lui, dar să-l schimbe pe el, pe Țugurlan, nu venea\nnimeni. Țugurlan se și văzu coborând, căutându-l pe șeful cetei, apucându-l\nde guler și înjurându-l. „Să dea dracul, sau Dumnezeu, să încerce vreunul să\nțină partea șefului cetei“, își spuse el.\nNoul-venit se urcă la coș și începu să bage snopi cu pofta celui odihnit.\nEl chiar îi aruncă lui Țugurlan câteva priviri îngăduitoare și într-o vreme îi\nstrigă:\n– Mai cu viață, frate-meu, că nu ești babă!\nȚugurlan vru să-i răspundă printr-o înjurătură urâtă, să-l învețe minte\ncum să vorbească, dar în loc de asta, un zâmbet bizar îi strâmbă gura.\n„Tâmpitul ăsta nu vede nimic, gândi el, nu vede că sunt ostenit și că stau\naici dinainte de a veni el.“\nSe uită iar peste arie. Sub o șiră de grâu, la umbră, stăteau vreo trei inși\ncu burțile la pământ. Tăifăsuiau. Ceva mai încolo, unul stătea foarte liniștit\npe oiștea căruței și mânca. Se vedea mămăliga galbenă într-o mână și\nbrânza albă în cealaltă. Era năbușeală mare. Unul chiar adormise și i se\nvedea trupul în cămașă albă, zăcând nemișcat la umbră, ca și când ar fi fost\nmort. „Fir-ați voi ai dracului să fiți!“ exclamă Țugurlan stăpânit de-o veselie",
  "pe care nu și-o înțelegea. Pe deplin liniștit, părăsi snopii și începu să\ncoboare încet scara batozei. Jos, se scutură de praf și pleavă și porni apoi\nspre grupul celor care tăifăsuiau. Nimeni nu-l văzu și nimeni nu protestă.\nAjuns lângă cei trei, se întinse alături de ei și deveni, pe nebăgate de\nseamă, al patrulea.\n– Să se ducă cineva la coș că eu am ostenit, zise el. Am fost și ieri!\nAuzindu-l, ceilalți tresăriră și foarte mirați părăsiră tăifăsuiala. Unul dintre\nei chiar se revoltă:\n– Păi ce dracu face șeful ăla de ceată?\n– Tu de ce nu spui, Țugurlane?!…\n– Vasile, du-te la coș! porunci atunci un altul și cel numit se ridică\nnumaidecât în picioare și plecă. O clipă, se făcu tăcere, apoi cel dintâi,\nuitându-se la Țugurlan, se răsti la el:\n– Și tu ce mai stai, Țugurlane? Du-te la șiră și trage un pui de somn.\nVeselia de mai înainte, pe care Țugurlan nu și-o înțelegea, se încălzi și\nmai mult în inima lui și toropit de bucuria aceasta bună și răcoritoare, pe\ncare n-o cunoscuse îndeajuns în viața lui, se propti în coate și ridicându-se\nde jos, se supuse.\n– Păi să mă duc, șopti el. Parcă m-a bătut cineva cu ciomagul.\nLa șiră, însă, după ce se întinse și stătu câteva minute, oboseala îi pieri\ndin trup ca și când n-ar fi fost. Își aminti că s-ar putea să-i vie rândul la\ntreierat în timpul amiezii și că trebuia să dea mâncare la mecanici. Se sculă\nși îl căută pe șeful cetei să se uite pe listă. Fără să-i mai arate lista, acesta îi\nspuse că va treiera spre seară și ceva din glasul lui îl făcu pe Țugurlan să\nînțeleagă că ordinea treierișului fusese schimbată.\n– De ce, eu parcă eram înaintea lui Bălțoi?! se miră el.\n– L-am trecut pe Bălțoi înaintea ta, ca să dea el mâncare la mecanici,\nrăspunse șeful cetei.\n– Ba nicidecum, se supără Țugurlan. Cine ți-a spus ție că n-o să dau\nmâncare la mecanici?\n– Oamenii! răspunse șeful cetei.\n– Nu, spuse Țugurlan liniștit, de ce să stricăm ordinea?!\nMirat, șeful cetei nu mai zise nimic. Țugurlan se apropie de spatele\nmașinii și se uită la fiul său, care continua să muncească în pleavă și praf ca\nși când s-ar fi jucat.\n– Marine, strigă Țugurlan, vin încoace! Du-te acasă și spune-i mă-tii că\ntreierăm la nimiez: să taie o găină… Fuga! Mă, n-auzi? Mai spune-i să",
  "caute în chichița lăzii și să te trimită să cumperi o litră de țuică. Pentru\nmecanici. Ai ajuns?\nPână la prânz, Țugurlan se plimbă încoace și încolo pe arie. Nu făcea\nnimic. Se uita liniștit la oameni, la arie, la căruțe… Se uita cu atenție și\ndescoperea lucruri pe care niciodată nu le văzuse. Iată-l pe Sandu lui\nTroscot, era furios de ceva și din pricina asta nu izbutea să prindă o vită;\numbla după ea și vita sărea în lături chiar în clipa când omul vroia să-i pună\nlanțul în coarne. Curios, Țugurlan se dădu mai aproape.\n– O, ho, ho, ho! făcea Sandu în șoaptă, apropiindu-se de vită cu lanțul în\nmână și încercând să-și stăpânească mânia. O, ho, ho, ho, ho, ho! și când să-\ni pună lanțul izbucnea nestăpânit: Ho, aci! Vita țâșnea înapoi speriată și\nSandu o lua de la cap și mai furios: Ho, ho, ho, ho! Și iarăși: Ho, aci! Până\nce își ieși cu totul din pepeni, nu mai putu să spună ho, ho, în șoaptă, începu\nsă strige ho, fir-ai al dracului cu limba ta și se luă după bou cu lanțul,\nlovindu-l groaznic din urmă peste șolduri.\n„Tâmpitul, gândi Țugurlan înveselit, ce vinovată o fi fiind vita că e el\nsupărat!“ Și ce înfățișare avea! Țugurlan își dădu seama pentru întâia oară\ncă înfățișarea unui om furios nu era deloc ceva de lăudat. „Cine știe de câte\nori or fi râs și alții de mine așa“, își spuse el și această reflecție îl uimi prin\nadevărul ei neașteptat și nebănuit.\n– Cornile! auzi apoi în spatele său glasul pițigăiat al unei femei.\nSe întoarse și o văzu pe Anghelina Șutică, îl striga pe Cornel, bărbatul\nei, care era mecanicul batozei. Se fandosea strigându-l pe Cornel înadins, ca\nlumea s-o audă și să zică: „Uite ce bărbat are Anghelina, e mecanic“…\nCornel era ungur, fusese găsit de Anghelina la un târg, purta bretele și\nvorbea stricat românește.\n– Cornile! strigă Anghelina din nou.\n– Ce vrei? răspunse Cornel cu un glas subțire.\n– Cornile, iunde e fiurca? se izmeni Anghelina la fel de subțire.\n– Uite-o în pelaria mea, răspunse ungurul furios, și Țugurlan se întoarse\ncu spatele să nu-l vadă cineva râzând.\nAvea o stare ciudată, parcă îi era lene. Își aduse aminte că Dumitru lui\nNae când râdea acolo sub salcâmul lui Moromete avea lenea aceasta în râs,\nhe, he, o moliciune așa ca și când ai pluti peste niște valuri calde. Auzi\nparcă glasul lui Traian Pisică în urechi și parcă îl și văzu pe Traian Pisică cu\nmustățile mari mergând pe drum și cu bidigania după el mormăind printre\npicioarele lui: „Sfârfâlică, lua-te-ar dracii, na la tata din țigare“.",
  "Țugurlan își dădu pălăria pe ceafă și se uită lung spre aria învecinată.\nAcolo treiera batoza lui Iocan și era sigur că Moromete treiera la el. Se urni\ndin loc, porni într-acolo:\n– Bă, Țugurlane, bă! se auzi strigat din depărtare, din vârful unei șire\nmari.\nEra chiar Moromete. Se apropie, dar încă de departe Țugurlan rămase\nuimit de cât de mare era șira de grâu a acestuia. Tocmai terminase, îi făcea\ncreastă ca unui acoperiș, și Paraschiv se chinuia greu cu snopii din pricina\nînălțimii. Parcă era un palat șira lui Moromete, un acaret, față de colibele de\nprin preajmă.\n– Faci vreo șase sute? întrebă Țugurlan tare, de jos.\n– Ce, duble?\n– Da.\n– Nu, dar cinci sute tot ies, zise Moromete. Am avut o idee, Țugurlane,\nexplică Moromete de sus. „Mă, zic, ia să pun eu nouă pogoane de grâu!“\nGata, Paraschive? Mai ai vreun snop?\nParaschiv mormăi că nu mai are și Moromete începu să se dea jos. Ca\nsă-i ajute, Paraschiv se urcă pe patului căruței și înfipse furca în șiră, să se\nsprijine tatăl cu piciorul.\n– Hai, bă, să fumăm o țigare, Țugurlane! spuse Moromete când ajunse\njos. Se dădu mai încolo și se așeză la umbră. Țugurlan se așeză și el. E\ntopenie de grâu, Țugurlane, continuă Moromete făcându-și de țigare. Uite\nașa curge, pe toate drumurile. Eu zic că toată iarna o să mănânce românii la\npâine.\nȚugurlan nu zise nimic și tăcerea lui îl făcu atent pe Moromete.\n– Câte pogoane ai tu de la moșie? îl întrebă.\n– Două, răspunse Țugurlan.\n– Și din astea două, jumătate trebuie să-i dai maiorului?\n– Mai îmi rămân și paiele! zise Țugurlan.\n– Măi, Țugurlane! exclamă deodată Moromete. De ce stai tu aici să\nmuncești pe din două pe moșia ciocoiului ăsta?!\n– Dar ce să fac, Moromete?\n– Du-te în lume, domnule! zise Moromete cu un glas din care se\nînțelegea că nu vorbea doar ca să se afle în treabă. Du-te în lume și ai să\ngăsești tu să muncești mai cu folos decât aici. Trăiești în sat și-ți faci sânge\nrău! Eu în locul tău ași pleca, domnule, și îndărăt nu m-aș măi uita.\n– Așa zici acuma! șopti Țugurlan nu prea turburat.",
  "– De ce?! se miră sincer Moromete. Să stai aici în sat și să te uiți la mine\ncă am o șiră cât toate zilele? Dar hai să zicem că treacă-meargă cu șira mea,\ne pe copii mulți, abia dacă mi-o mai rămâne și mie să am pâine până la\nanul, că am datorii multe, dar cum să împart eu, mă, munca mea cu unul\ncare n-a muncit?! exclamă Moromete revoltat și în același timp nedumerit.\nSe uită la Țugurlan cu o privire limpede, așteptând răspunsul. Arăta cu\nadevărat uimit cum poate cineva să îndure așa ceva.\n– Cum adică, izbucni el de astă dată iarăși într-o totală neputință de a\nînțelege, să-i dau eu jumătate din munca mea?! și-și arătă brațele și-și\nîntoarse apoi capul în altă parte, vrând să spună că de fapt nici nu vrea să\nînțeleagă, lucrul fiind în însăși esența lui cu neputință de înțeles.\nExagera, deoarece el însuși, când era flăcău, muncise pe moșia\nciocoiului și știa foarte bine cum era cu putință un astfel de lucru; totuși nu\nglumea.\n– N-auzi că-mi rămân mie paiele?! zise Țugurlan cu un zâmbet ascuns,\ndând de înțeles că apreciază sinceritatea revoltei lui Moromete, dar\nobiectează împotriva faptului că acesta se prefăcea că nu înțelege de ce\nexistă moșieri.\n– Adică vreai să spui că nu e pe din două, din moment ce-ți rămân ție\npaiele! zise Moromete.\n– Întocmai! confirmă Țugurlan.\n– Ei, atunci se schimbă socoteala! zise Moromete subliniind ideea cu\nsprâncenele.\nȚugurlan, pe care problema aceasta se pare că nu-l mai turbura deloc,\nîncepu să râdă cu poftă, spre uimirea lui Moromete, care acum cu adevărat\ncă nu-l înțelegea pe acest om.\n– Să-ți spun drept, Moromete, îl bag în mă-sa de maior cu moșia lui!\nexclamă Țugurlan. Mă uitam la el când m-am urcat la coș cum sta pe\nmarginea hambarului, cu gâtul alb, descheiat. Ce-mi pasă mie de el! Dă-l în\nmă-sa! mai spuse Țugurlan cu un glas curat și schimbă vorba întrebându-l\npe Moromete ce se mai aude cu guvernul: Cade, sau ce dracu face? După\nglas întrebarea i se păru lui Moromete cam suspectă. Țugurlan da de bănuit\ncă în ce privește problema discutată, nu credea că Moromete poate să\nînțeleagă ce gândea de fapt Țugurlan despre ea și asta oricât de mult ar\nîncerca Țugurlan să-i explice: „Mai bine hai să vorbim despre lucruri care\nsunt la îndemâna amândurora, de pildă despre guvern“, se înțelegea pe\ndedesubt din glasul lui Țugurlan. Până să găsească Moromete răspunsul",
  "potrivit, acesta izbucni într-adevăr în râs. Îl prinsese, îl atinsese bine și\nMoromete râse și el, dar nedumerirea tot nu se stingea de pe chipul lui. Ce\nera cu Țugurlan? Și apoi de unde și până unde la el să facă glume atât de\nsubțiri?\nCând se întoarse îndărăt la arie, Țugurlan se înveseli și mai mult de\nmica întâmplare. Moromete, care avea acel fel uimitor al său de a fi, de a\nvedea lucrurile și faptele oamenilor cu niște ochi limpezi și neturburați, se\ndovedea că nu înțelegea nimic când altcineva era la fel ca el. Credea că\nnumai el putea fi așa, sau în orice caz i se părea cu neputință să fie cineva\nașa când trebuia să dea jumătate din munca lui altcuiva. „Aia e, Moromete,\ngândi Țugurlan din ce în ce mai înveselit, așa stau lucrurile, dacă vrei să\nștii.“\nÎn urma lui, Moromete, întins la umbra șirei de grâu, se întreba și el cu o\nvagă neliniște ce-ar face dacă ar ști că din două pogoane pe care le-ar avea,\njumătate din bucatele de pe ele ar trebui să le dea moșierului. Nu ajunse\npână acolo încât să răspundă, dar în cele câteva clipe cât acest gând stărui\nasupra lui, se făcu negru și crunt la față.\nVIII\nA doua zi pe la prânz, după ce treierase și își cărase paiele acasă,\nȚugurlan se duse la Ion al lui Miai.\n– Ioane, hai la moară să măcinăm de pâine, îi spuse.\n– Taman asta vream să-ți spun și eu, răspunse Ion al lui Miai, care\ntreierase și el de dimineață. Mergem cu căruța mea, sau să aduc calul la\ntine? mai întrebă el.\n– Adu calul să mergem cu căruța mea, hotărî Țugurlan. Tu du-te înainte\nși pune-te pe listă, că o fi gloată la moară.\nEra într-adevăr gloată dar foarte mulți oameni măcinau puțin și mergea\nrepede, încât le veni rândul înainte de a se face seară. Se măcina necontenit,\nziua și noaptea.\nFiindcă tot era acolo, Țugurlan îl lăsă pe Ion al lui Miai la căruță și se\nduse pe la cumnatu-său Grigore. Nu-l mai văzuse din ziua aceea și era\ncurios să știe ce făcuse, daca ai lui Aristide îl dăduseră sau nu afară. Nu-l\nvedea pe acolo pe la moară și bănuia că da, dar era mirat că judecând după\nîngrijorarea lui din ziua aceea, ar fi trebuit să vină să-i spună și iată că nu",
  "venise. „Poate că nu l-au dat!“ își spuse Țugurlan și intră în curtea\ncumnatului.\nArmeanca nu era acasă. Nevastă-sa, sora lui Țugurlan, era în curte,\ncocea pâine afară, în țest, se simțea mirosul de departe. Când îl văzu pe\nfratele ei, femeia se ridică în picioare.\n– Bună ziua, didă! spuse Țugurlan apropiindu-se. Sora lui nu era mai\nmare ca el decât cu doi ani, dar el o respecta spunându-i didă, învățat de mic\nde părinți, și cu anii respectul acesta nu scăzuse, ci dimpotrivă. Ce faci, coci\npâine?\n– Mai mult pentru copii, că pentru noi… răspunse sora și se uită alături\nla copiii care stăteau pe lângă ea. Traiane, uite unchiul! spuse ea.\nAvea o voce moale și dulce și niște ochi negri. Lui Țugurlan nu-i scăpă\nfelul cum rostise ea cuvintele „că pentru noi“ și nici privirea care\ncompletase: „s-a întâmplat ceva rău, am să-ți spun îndată“.\n– Uite unchiul! repetă ea cu vocea ei bogată, în care dragostea pentru\ncopii căpăta o tărie care nu lăsa loc nici unei îndoieli: era o mamă care ar fi\nștiut să-și apere copiii tot atât de bine ca și un bărbat.\nPe Traian, care îl arăta ea, și care era cel mai mic, îl ținea în brațe o\nfetiță de vreo treisprezece ani. Se cam căznea cu el, era cam greu. Traian era\naproape gol, cu burta neagră, arsă de soare; cu capul cât un dovleac și cu\nniște ochi de asemenea mari, larg deschiși, și nemișcați; stătea cuminte în\nbrațele sorei, cu mâinile încolăcite de gâtul ei.\n– Traiane, unchiul, unchiul! zise și fetița și răsucindu-și gâtul îl pupă pe\ncopil pe obraji, apăsat, cu poftă.\nÎn acest timp, se apropie o cloșcă croncănind, cu o grămadă de pui de\nrață care se și revărsară printre picioarele lor; unii din ei se opreau pe labele\npicioarelor mamei, care aveau culoarea prafului și o ciuguleau cu ciocurile\nlor late de unghiile degetelor.\n– Vasilico, ia du-te tu pe măgură și când o fi pâinea gata te chem eu,\nspuse mama. Hai că trebuie să vină și tat-tău și frati-tău și te chem eu!\nDupă ce fetița plecă, Țugurlan se așeză jos pe troscotul verde al\nbătăturii.\n– Da’ unde e Grigore? întrebă el.\n– E dus cu Pavelică la obor, să încerce să cumpere un cal, zise sora. Nu\nți-a spus că l-au dat afară?!\n– Nu, răspunse Țugurlan cu ochii mari.",
  "– L-au dat afară și pentru locul ăsta – femeia arătă cu mâna spre moară –\nne-au scos ochii cu o mie de lei. Mai aveam strânși vreo mie și el s-a gândit\nsă ia un cal.\n– Și voi ce faceți, stați așa? întrebă Țugurlan nedumerit.\n– Nu știu ce e cu el… I-am spus să nu ia mia de lei și nu știu ce mi-a\nbălmăjit, că știe el ce face.\n– A venit și la mine și mi-a spus și n-am înțeles nimic! se miră din nou\nȚugurlan.\n– Uite-l că se întoarce, zise femeia, și o strigă pe fetiță să vină să\nmănânce pâine.\nArmeanca se bucură când, îl văzu pe Țugurlan. Se așezară, toți pe iarbă\nși femeia băgă vătraiul în capul țestului. Când scoase pâinea aproape că se\nîmbătară. Privirile li se lărgiră, chipurile li se făcură frumoase. Femeia se\nînchină, iar Armeanca, fiul său cel mare și Țugurlan își luară pălăriile de pe\ncap. Femeia rupse pâinea și le dădu bucăți mari care în mâinile lor palpitară\nde dogoare și abur, parcă ar fi fost vii. Începură să mănânce cu o lăcomie\ncurată și reculeasă și timp de câteva minute nimeni nu scoase nici un\ncuvânt.\n– Mă, borțosule, îl mângâie apoi Armeanca pe Traian cel mic. E bună\npâinea, mă? Dar la secere de ce nu vreai să te duci?\nNu putuse cumpăra un cal, erau grozav de scumpi. Țugurlan schimbă o\nprivire cu soră-sa și nu zise nimic.\n– Și acum ce-ai să faci, cumnate? se răsuci în cele din urmă Țugurlan,\nridicându-se să plece. Mi se pare că n-o să ai încotro și o să trebuiască să iai\npământ de la moșie.\nArmeanca vru să răspundă, dar câinele începu să latre spre grădină și se\nuitară toți într-acolo. Țugurlan rămase înmărmurit. Ion al lui Miai se\napropie alergând și strigând:\n– Țugurlane! Mă, Țugurlane! Ha! Hai că m-au bătut ai lui Aristide!…\nAuzi tu, mă?!… M-au bătut!…\nSăriră în picioare cu chipurile țepene ca de lemn. Cu un glas încordat,\ndar păstrându-și cumpătul, Țugurlan întrebă ce este. Ion al lui Miai însă nu\nputu spune nimic limpede, numai înfățișarea lui era grăitoare. Avea privirea\nînspăimântată și buza de sus, cu mustața pe ea, i se strâmba într-un fel de\nneîndurat. Spunea ceva de niște saci, adică chiar aceia cu care veniseră la\nmoară, zicea că al lui e mai mare de cinci duble, a cerut să i-l cântărească și\ni-a cântărit Tache.",
  "– Ei, și? întrebă Țugurlan.\n– După ce-am măcinat am, cerut să mi-l cântărească din nou, mi l-a\ncântărit și era mai puțin. Eu am zis că de ce și el s-a pus cu pumnii pe\nmine… S-a pus cu pumnii pe mine, în dumnezeu pe mama lui! începu să\nurle Ion al lui Miai tremurând din tot trupul.\nAtât glasul cât și gesturile și privirile sale aveau ceva care dovedeau că\ntoată ființa lui era o rană vie de durere și jignire. Se uita la Țugurlan ca un\ncopil și uitătura sa disperată și rugătoare îți făcea rău.\nȚugurlan însă rămase nemișcat. „Săracul Ion al lui Miai, gândi el, a\nfăcut-o fiartă și acum vine la mine ca și când eu ași fi frate-său“…\n– Mă, Ioane, încercă Țugurlan să-l domolească. Tu cum ai obiceiul să-ți\ndai drumul la gură, nu prea îți dai seama ce faci! Nu cumva l-ai înjurat pe\năla?\n– Mă, nu i-am zis nimic! se prăbuși parcă Ion al lui Miai implorând.\nȚugurlane, nimic nu i-am zis! Nimic!\n„O fi având și el dreptate! gândi Țugurlan. Și la urma-urmei, cine e\nTache ăsta de crede că poate să dea cu pumnul în oameni?“\n– Ia hai acolo! spuse el. Grigore, hai și tu!\nPână acolo Țugurlan întrebă care era Tache. Tache, răspunse Armeanca,\ne acela mai mic care a ieșit acum din școală și i-a luat lui Armeanca locul. E\nmare și gras, are un cap cât ciutura și niște pumni ca baroasele.\n– Să dea cu ei în mă-sa și în ta-său, dacă are așa pumni, nu în oameni,\nspuse Țugurlan liniștit. Unde e? Arătați-mi-l și mie!\nFără să bage ei de seamă, venise în urmă și sora lui Țugurlan cu băiatul.\nCând ajunseră printre căruțe, ea se apropie de fratele ei și îl apucă de braț.\n– Stane! porunci ea.\n– Nu, zise Țugurlan, vreau să văd dacă e adevărat că e făină mai puțină.\n– N-ai să poți vedea!\n– De ce?\n– N-au să-ți cântărească.\n– Ba trebuie să cântărească, spuse Țugurlan cu un glas înalt, făcându-i\npe cei din jur să se înfioare. Ioane, hai încoace cu mine!\nMergeau printre căruțe cu pași mari și încordați. De câteva ori oamenii\nîl înconjurară, încercând să-l oprească, dar el le spuse că dacă sacii lui\ncântăresc atât cât trebuie n-o să fie nimic.\nAuzi ce prostie! Vrea să cântărească făina când toată lumea știe că fiii\nmorarului „trăgeau“ de mulți ani. Chestia asta n-o mai discuta nimeni.",
  "– Ce! strigă Țugurlan uluit.\n– Tu și cu Ion al lui Miai nu știați de chestia asta? râse cineva.\n– Las-o moartă, Țugurlane!\n– Cum?!\nÎl lăsară în pace. Ăsta parcă era căzut din cer, se mirau ei. Ăsta abia\nacum află cine erau ai lui Aristide. Ba mai rău: nu știa nici ce putere aveau,\ncă nimic bun nu ieșea dacă te ridicai împotriva lor. Dar dacă nu știa aceste\nlucruri trebuie lăsat să le afle; nu te puteai numi un om întreg dacă nu știai\ncu cine trăiești în sat.\nȚugurlan într-adevăr nu știa aceste lucruri. Dacă i s-ar fi spus că averea\nlui Aristide și a feciorilor săi era de două ori mai mare decât moșia\nmaiorului ar fi rămas buimăcit. Și n-ar fi crezut în nici un caz că oamenii\ncare munceau cu ziua pe pământurile lui Aristide trăiau, tot atât de rău ca și\nel. Faptul că Aristide avea trei mașini de treierat, o moară cu valțuri și o\nfabrică de ulei aici în sat și gata să fie terminată în Tătărăști altă moară și\npresă de ulei, aceste lucruri le știa, nu i se părea de mirare; cineva trebuia să\naibă mașini de treierat; mașina de treierat și moara cu valțuri, care îți făcea\nfăina albă de ți-era milă să pui mâna pe ea, erau niște minuni. Altceva era cu\npământul; un om singur să aibă sute de pogoane de pământ, cum avea\nmaiorul, în timp ce Țugurlan să nu aibă nimic, asta nu mai era o minune.\nMoara și fabrica de ulei și mașinile de treierat nu puteau fi împărțite. Dar\nmoșia? Nu știa că pe lângă moară și mașini de treierat Aristide mai avea cel\npuțin o sută de hectare de pământ și mai mult de douăzeci de hectare de\npădure și vie…\nÎncât faptul că Tache, feciorul lui Aristide, îl bătuse pe Ion al lui Miai pe\nnedrept i se părea lui Țugurlan ceva de neiertat, tot atât de grav ca și când ai\ndescoperi că într-o familie tatăl își leagă copiii cu capul în jos. Există o\nputere și un drept al tatălui asupra copiilor și există și o putere și un drept al\ncelui care are moară asupra celor care macină la ea, ai putere ca la urma\nurmei, dacă nu-ți place de Ion al lui Miai, să-l gonești de la moară și să nu-i\ndai voie să macine, dar de unde dreptul să-l lovești?\nȚugurlan era foarte liniștit, dar aceste gânduri îl stăpâneau cu atâta\nputere încât nu vedea cum ar mai putea să rămână liniștit și bucuros cu el\nînsuși, cum se simțea în ultima vreme, dacă ar lăsa lucrurile așa cum se\npetrecuseră. Bucuria de a fi liniștit și împăcat n-ar mai avea nici o valoare.\nIX",
  "Îl căuta pe feciorul lui Aristide cu niște priviri negre, strălucitoare, cu\nchipul alb și înțepenit. Tache se afla la marginea poienii cu căruțe, împreună\ncu unchi-său Năstase. Venise un convoi dintr-un sat vecin și îi treceau pe\nlistă pe aceștia care n-aveau moara lor în sat…\nȚugurlan îl zări și, cu Ion al lui Miai după el, se îndreptă într-acolo. Se\napropia cu pași rari, cu fruntea sus, și cei care îl văzură se înfiorară. Mulți\nnu-l cunoșteau, și întrebau cine era. De mult nu mai văzuseră un astfel de\nom și faptul că ăsta, care arăta a fi unul stăpânit care știa ce face, îndrăznea\ntotuși să nu se împace cu ceea ce de mult se stabilise în sat, îi făcură să uite\nceea ce știau bine de ani de zile. Dacă el îndrăznea, însemna că el știa ceva\ncare ei nu știau și înfrigurați să afle acest ceva nou și nebănuit care apăruse\nîn mijlocul lor, lăsară căruțele fără pază și începură să se apropie din toate\npărțile. Se apropiau însă cu grijă, mai mult la pândă decât hotărâți la ceva.\nÎn orice caz, el avea dreptate, o știau prea bine, și dacă nu puteau face ceea\nce făcea el, puteau totuși să-l apere.\nTache și Năstase se pomeniră fără veste cu Țugurlan lângă ei și o clipă\nse mirară. Tache era așa cum spusese Armeanca, adică foarte gras și avea o\nfrizură înaltă și deasă. Mirarea lui de o clipă scoase la iveală ceva care\nstatura și grosimea sa ascundeau și anume faptul că era mult mai tânăr decât\ns-ar fi crezut. Altfel, cu ceafa mare, cu gușa care îi apărea sub bărbie, cu\ngrosimea de butuc a trupului, ai fi zis că are cel puțin treizeci de ani. Nu\nnumai ochii, dar și gura și nasul și urechile i se ascundeau în grăsimea\nchipului. Brațele piereau și ele de asemenea în umeri, parcă avea mâini\nnumai de la coate în jos. Pe lângă el, Ion al lui Miai părea o creangă lipsită\nde coajă și frunze.\n– De ce, întrebă Țugurlan, l-ai bătut pe Ion al lui Miai?\nTache mai rămase o clipă cu ochii lui neclintiți, nedumeriți de apariția\nlui Țugurlan.\n– Cine l-a bătut? întrebă Năstase.\n– Dumneata l-ai bătut! afirmă Țugurlan uitându-se la Tache. De ce?\nIon al lui Miai ieși în față cu chipul lui parcă strâmbat de lovituri, în\nrealitate de umilința aceea pe care o îndurase și de care vroia să scape, și\natunci Tache își aduse aminte. Văzându-l, deodată, fără nici un fel de semn\nde furie, se repezi în el și îl lovi iar cu pumnul cu atâta putere, încât Ion al\nlui Miai se prăbuși.",
  "– …Pe mă-ta să te… iar ai venit, dumnezăul… sughiță apoi Tache cu un\nglas straniu, neașteptat de subțire pentru gâtul și pumnii lui înfricoșători. Iar\nai venit, fir-ai al dracului, mă faci pe mine hoț, dumnezăul… M-a făcut hoț,\nstrigă el mai departe cu glasul acela, adresându-se unchiului său.\n– De ce te-a făcut hoț? întrebă Țugurlan liniștit, fără măcar să-i arunce\nlui Ion al lui Miai o privire, ca și când ceea ce făcuse Tache, noile lovituri\npe care i le dăduse prietenului său, nu prezenta pentru el nici un interes. De\nce te-a făcut hoț? repetă el, de astă dată apropiindu-se mai mult de Tache,\nvenind chiar lângă pieptul lui.\nAștepta răspuns. Se făcuse liniște.\n– Ce?! guiță Tache.\n– De ce te-a făcut hoț?\n– Și tu ce vreai? Și tot așa pe neașteptate, își făcu vănt și-și repezi\npumnul în capul lui Țugurlan.\nAcesta se feri, se trase înapoi și vru să repete întrebarea, dar Tache,\nînfuriat că lovitura nu-i izbutise, își făcu vânt din nou, năpustindu-se ca\norbul înainte.\nOamenii țâșniră în lături, lăsându-i lui Țugurlan loc să se retragă.\nȚugurlan se dădea îndărăt, repede, ferindu-se. Privirea sa strălucitoare nu-l\nslăbea însă pe fiul morarului și se lărgea din ce în ce mai mult, fascinată\nparcă de ceea ce vedea. Tache devenise parcă un vierme monstruos, din fața\ncăruia ori trebuia să se dea mai repede îndărăt, ori să-l omoare cu scârbă, cu\ngroază și cu mânie. Și nu putu să se dea mai repede și se opri și îl lovi în\nfață, o dată, de două ori, una după alta. În aceeași clipă sângele țâșni din\nnasul și gura lui Tache, și acesta, buimăcit, nevenindu-i parcă să creadă, se\nuită zăpăcit în jur. Mugi și se repezi iar înainte, dar de astă dată lovitura care\no primi îl trimise de-a-ndaratelea și îl culcă în cele din urmă la picioarele\ncelor din jur. De acolo însă oamenii nu-l mai lăsară să se repeadă, nu mai\nputură îndura să-l vadă cu sângele acela cleios curgându-i din nas și îl\nîmpinseră la margine și umplură cu trupurile lor golul dintre ei și Țugurlan.\nTache se zvârcolea însă mereu să se repeadă, dar oamenii îl țineau uitându-\nse la el cu dispreț.\nNăstase fusese luat fără veste, n-avea în clipa aceea pe nimeni de-ai lui\ncare să-i sară în ajutor, încât văzându-l pe nepotu-său trântit la pământ, nu\nîndrăzni să sară să-l răzbune, se smulse de lângă căruță și o luă spre șosea\ncu pași repezi. Cineva băgă de seamă și strigă:\n– Fugi, Țugurlane!",
  "Se îngrămădiră toți pe el și-l îndemnară să urce în căruță și să fugă cât\nmai repede. Năstase avea să se întoarcă cu ai lui de prin Cotocești și au să-l\ntaie.\n– Cum adică! strigă Țugurlan. Ei sunt hoți și sar cu pumnii pe mine și pe\năsta și tot ei să mă taie? De ce să fug? Să cântărească sacii, să fiți martori,\nam să-l dau în judecată! Adică cum…\n– Țugurlane, fi-ți-ar cântăritul al dracului, îl întrerupse unul dintre ei, un\nom voinic pe care Țugurlan nici nu-l cunoștea, fugi dracului de aici și nu\nmai aștepta! Și spunând acestea îl apucă strâns de braț pe Țugurlan și îl\ntrase cu el spre căruță. Al lui Miai, strigă el, fără să-l slăbească pe Țugurlan\ndin strânsoare, înhamă caii, ce dracu te mai uiți ca un prost!\nPe drum însă Năstase se răzgândise să se mai ducă în Cotocești la ai lui.\nSe duse fuga la primărie și îi spuse fratelui său, care auzindu-l își pierdu\ncumpătul și chemă jandarmii.\nCând șeful postului sosi, Țugurlan și Ion al lui Miai coborau cu căruța\nspre sat și, neprevăzători, trecură chiar prin fața primăriei.\n– Uite-i! strigă Năstase țâșnind afară.\nVăzându-l, Ion al lui Miai se sperie și vru să dea bice cailor, dar era prea\ntârziu. Năstase tăbărî peste saci și sărind deasupra se prăvăli cu pumnii și\npicioarele în capul lui Țugurlan. Acesta nu-și pierdu cumpătul, sări jos și\nvru să întoarcă loviturile, dar în același timp o mână i se înfipse în ceafă pe\nla spate și când se răsuci să vadă cine era, o palmă grea îl făcu să simtă\nflăcări înaintea ochilor.\nSe trase înapoi și se dezmetici. Era jandarmul. Înghiți greu și se liniști.\n– De ce dai în mine, dom’ șef?\n– Am să-ți spun la secție! răspunse șeful postului la fel de calm și nu se\nmai uită la el. Se apropie de căruță și îi spuse și lui Ion al lui Miai: Mergi și\ntu la secție.\nȚugurlan avu o presimțire fulgerătoare a tot ceea ce avea să se întâmple\ncu el de-aici înainte și tot atât de fulgerător el se împacă pe deplin cu ceea\nce vedea în această presimțire… Inima, pe care palma jandarmului o\nînghețase ca de moarte, îi spunea că dacă o va lăsa așa, înghețată de palma\naceasta, niciodată nu va mai bate cum bătuse. Îndurată, palma jandarmului\nva stinge în el flacăra îndrăznelii și nenorocirea aceasta ar fi mai mare decât\norice închisoare (închisoarea fusese presimțirea care îi trecuse ca un fulger\nprin cap).",
  "– De ce dai dumneata în mine, dom’ șef, când nu știi despre ce e vorba?\nrepetă el cu un glas liniștit.\nJandarmul tresări. „Aha!“ se miră el. Va să zică avea de-a face cu unul\ncare vroia să știe de ce. Înainte de orice trebuia să afle că de aceea, pentru\ncă așa vroia el, jandarmul, așa judeca el, așa socotea el că e bine, el era\nacela care judeca lucrurile și nu Țugurlan.\n– Nu știi despre ce e vorba?! se miră jandarmul. Vrei să spui că nu tu\nești ăla care a sărit și l-a bătut pe domnul Tache?\n– Nu, el a sărit la mine, răspunse Țugurlan.\n– Și de ce n-ai venit la mine să-mi spui? zise jandarmul împingându-și\npușca cu cotul spre spinare și apropiindu-se din nou de Țugurlan. Sau crezi\ncă eu sunt pus aici de… mă-tii! zise aproape vesel și de astă dată îl cârpi pe\nȚugurlan din plin, aruncându-l pe picioare trei pași mai încolo.\nȚugurlan scutură din cap, încordat, și avu o clipă de spaimă. Această a\ndoua palmă amenința să șteargă tăria celei dintâi: jandarmul lovea fără ură\nși fără plăcere; se vedea cât de colo că el credea că aceste palme erau niște\nfleacuri.\n– De ce zici că n-ai venit la mine să-mi spui? repetă jandarmul\napropiindu-se de Țugurlan cu niște pași leneși și cam plictisiți.\n– Oamenii sunt martori, zise Țugurlan cu răsuflarea șuierătoare. L-am\nîntrebat de ce ne-a dat făină lipsă și de ce l-a lovit pe Ion al lui Miai! A sărit\nla mine și…\n– Ia-l la post, jandarm! Ce stai la discuție cu el? strigă atunci Aristide de\npe treptele primăriei, și acest strigăt alungă clipa șovăitoare care se\nstrecurase hoțește în inima lui Țugurlan.\n– Da, da, și? Spune! îl încuraja jandarmul pe Țugurlan ca și când n-ar fi\nauzit strigătul lui Aristide. Făină lipsă, zici tu, nu-i așa? Spune! Va să zică îl\nfaci hoț pe domnul primar, cu alte cuvinte! Pentru tot satul domnul primar e\ndomnul primar, dar pentru tine nu!\nDe astă dată șeful nici nu-și mai ascunse mișcările și Țugurlan văzu din\ntimp cum îi pregătește o nouă lovitură. O bucurie arzătoare licări în privirea\nlui. Inima începu să-i bată rar, cu o putere copleșitoare: d-aici înainte\nnimeni și nimic n-avea să-i mai înghețe sau să-i încetinească bătaia.\n– Da, pentru mine domnul primar e un hoț! spuse el rar și răspicat și în\nclipa următoare sări asupra omului din fața sa, a cărui mișcare de a lovi nici\nmăcar nu se mai văzu.",
  "Se prăbuși cu jandarmul în mijlocul drumului, încalecă peste pieptul lui\nși îl strangula izbindu-l cu capul de pământ. Mișcarea aceasta nu avea însă\nputerea care trebuia și îndată țâșni în picioare, apucă pușca de țeava și vru\nsă lovească cu ea, dar o aruncă și năvăli din nou cu picioarele lui desculțe\npeste pieptul și fața jandarmului.\nAcesta se răsuci pe jos cu destulă ușurință. De uimire aproape că nici nu\nsimțise cele câteva lovituri pe care i le dăduse Țugurlan peste față.\nOamenii alergară de prin curți, se auziră țipetele înfricoșate ale\nmuierilor.\n– Puneți mâna pe el! strigă Aristide și se repezi el însuși în Țugurlan\nîmpreună cu fi-său.\nNăstase sărise pe la spate și încerca să-i prindă mâinile. Până să se\napere, Țugurlan se pomeni gâtuit și izbit în față de primar. Îl lăsă pe Năstase\nsă dea pe la spate și gâtuindu-l la rândul său pe primar îl împinse de-a-\nndaratelea spre primărie și izbindu-l sălbatic, roși zidul cu capul lui.\n– A, domnul primar! gâfâia el. De ce pui jandarmul pe mine, dom’le\nprimar? De ce, dom’le primar, faci una ca asta? Fiindcă ești hoț și ți-e frică\nsă nu afle lumea, d-aia pui jandarmul pe mine? Păi tot hoț rămâi și așa,\ndom’le primar, biserica și crucea dumnezeului mă-tii! D-aia ai făcut tu\nmoară, să furi bucatele oamenilor?\nȘi în această clipă de buimăceală, în care nimeni nu îndrăzni să se atingă\nde el, Țugurlan se îndreptă spre căruță continuând să strige:\n– Și-a pus copiii la moară să fure bucatele oamenilor și să dea cu\npumnul și tot el cheamă jandarmul. Mama voastră de hoți, lasă că v-arăt eu\nvouă!\nCând să se urce alături de Ion al lui Miai, deodată Țugurlan se opri, se\nîntoarse înapoi liniștit și trecând printre oameni, care îi făceau loc încă\nuluiți, se aplecă, ridică de jos arma jandarmului și se întoarse la căruță cu\naceiași pași măsurați.\n– Mână, Ioane! strigă el și abia atunci șeful postului se dezmetici și se\nrepezi spre căruță, dar era prea târziu. Să vii la mine acasă, dom’ șef, să-ți\ndau pușca! mai strigă Țugurlan în timp ce caii cu căruța se îndepărtau în\ngoană, înecându-l pe jandarm într-un nor de praf.\nX",
  "Țugurlan ajunse repede acasă și o îngrozi rău pe muierea lui când o dată\ncu sacul de făină el dădu jos și o pușcă. Ion al lui Miai nu era mai puțin\nîngrozit, dar Țugurlan îl liniști spunându-i că n-avea de ce să se teamă:\n– Tu n-ai făcut nimic, Ioane, îi spuse. Du-te acasă și vezi-ți de treabă.\nȚugurlan deșertă sacul cu făină în hambar și îl puse pe băiat să\npândească la poartă.\n– Vezi dacă vine jandarmul cu soldați! îi porunci el.\nMuierea nici măcar nu-l mai întrebă ce s-a întâmplat.\nTocmai când se așteptau mai puțin, tocmai acum când de câtăva vreme\nbărbatul ei arăta mai liniștit și mai împăcat, se petrecuse nenorocirea. O\npresimțise de mult și iată că acum era aici, în colțul tindei, având forma\nînfricoșătoare a unei puști.\nȚugurlan scutură cu grijă sacul să nu pice făină pe jos, se întoarse în\ntindă și se așeză apoi pe celălalt prag, aruncând sacul în colțul unde era\npușca.\n– Nu-ți fie frică, zise el. A dat degeaba în mine, n-are ce să-mi facă.\nEa oftă resemnată, cu privirea pierdută parcă în niște depărtări fără\nsfârșit.\n– Ei și! zise el și aceste cuvinte însemnau: „Și dacă o să fie rău, ce? Nu\nte-ai învățat încă cu acest gând?“\n– Stane, ce-ai făcut? se auzi deodată un glas urcând pe prispă și o clipă\nmai târziu intrară înăuntru Armeanca și nevastă-sa.\n– Ce să fac, didă, o întâmpină Țugurlan pe soră-sa cu un glas firesc, de\ngazdă, și-i dădu un scăunel mic cât șchioapa. Șezi, didă. Au vrut să mă ia la\nsecție și jandarmul a dat în mine. I-am luat pușca! De ce nu șezi?\n– Stane, spuse sora poruncitor. Lasă pușca aici și fugi. Aștepți să vie să\nte prindă, ori ai înnebunit?\nAbia spuse aceste cuvinte și se auziră alte glasuri la poartă. Era Ion al\nlui Miai cu fiu-său și cu muierea și cu încă vreo doi vecini. Le povestise Ion\nal lui Miai și intrară peste Țugurlan cu spaima în priviri, îndemnându-l să\nfugă numaidecât.\n– Unde să fug? întrebă Țugurlan supărat.\n– În pădure.\n– Și acolo ce să fac?\nNu știau nici ei, arătau cu totul rătăciți.\n– Ce să fac în pădure, nu tot trebuie să mă întorc acasă? Și pe urmă,\ndacă mă prinde, ce? zise Țugurlan.",
  "Nu-l înțelegeau. Ca să rămâi curat și întreg trebuie să plătești. Și dacă\nalții trăiesc ca niște iepuri, treaba lor. Trăiește fiecare om cum poate. El,\nȚugurlan, nu putea trăi ca un fricos. Copilul veni fuga, înspăimântat și\nstrigă că se vede jandarmul.\n– E cu soldații? întrebă Țugurlan.\n– Nu, e singur.\nVecinii se împrăștiară. Țugurlan se ridică de pe prag, apucă pușca și se\nduse cu ea în grădină, unde o piti sub șira de paie. Uniforma jandarmului se\nvedea de departe înaintând pe lângă garduri. El intră în curte fără grabă,\nînchise poarta și, fără să se uite la Țugurlan, care îl aștepta în mijlocul\nbătăturii, urcă scara prispei și pătrunse în tindă. Țugurlan veni după el.\nJandarmul intră în odaie, își luă capela din cap și se așeză pe pat. Țugurlan\nrămase în picioare. Din toate acestea el înțelese îndată că a dezarma un\njandarm nu era rău numai pentru tine, ci și pentru el, dacă nu chiar mai rău\npentru el.\n– Ce e, dom’șef? zise Țugurlan.\nFără capelă, șeful de post semăna cu un țăran mai umblat. Era tuns ca și\nțăranii, fără frizură, și la tâmple încărunțise.\n– Uite, Țugurlane, eu când întâlnesc dreptatea omului îl dau dracului,\nîmi scot capela! zise șeful uitându-se țintă la Țugurlan.\n– Dar până o întâlnești, îl lovești pe om peste obraz! răspunse Țugurlan\nașezându-se pe celălalt pat.\n– Vezi părul ăsta al meu! zise șeful arătându-și tâmpla cu degetul. Al tău\ne negru! întreabă-mă pe mine și o să-ți spun multe! promise el cu un glas\ncare nu mințea. Ce-ai avut de te-ai apucat cu ai lui Aristide?\n– Nu puteai să întrebi așa dinainte?\n– Mai bine taci din gură și ascultă-mă aicea, zise jandarmul supărat. Am\ndat eu, ai dat și tu! Ce mai vreai?\nȚugurlan nu mai zise nimic. Șeful își lăsă capul cărunt în jos și rămase\nastfel, cu coatele pe genunchi, câteva clipe lungi. Când își ridică fața,\nexpresia lui era ca și mai înainte, aspră și întunecată. Nici o urmă nu-i\nrămăsese pe chip de loviturile primite. Numai privirea îi era mai vie.\n– Mă, băiatu-ăla, ia vin’ încoace! spuse el uitându-se spre ușă, și când\nbăiatul lui Țugurlan, uimit și cam speriat, pătrunse în odaie, jandarmul se\ncăută în buzunarul dinăuntru al vestonului și scoase portofelul. Du-te la\nCrâșmac și adu două kile de vin. Ia-o prin grădină, să nu te vadă cineva.",
  "Marin se întoarse spre taică-său dar acesta, cu privirea neagră, se uita\nneclintit la jandarm și nu-l vedea pe băiat. Marin ieși în tindă cu bancnota în\nmână și șopti maică-sii ciudata însărcinare.\n– Du-te, oftă mama ușurată și intră în odaia cealaltă după sticle.\nArmeanca plecase, dar sora lui Țugurlan aștepta pe prispă să vadă ce-o să se\nmai întâmple.\nPână veni Marin, șeful de post rămase mut, cu pleoapele peste ochi. Se\ngândea. Țugurlan ieși afară și îl lăsă câtva timp singur.\n– Să nu-i dai pușca! îi șuieră sora lui Țugurlan, în tindă.\n– O să vedem! răspunse Țugurlan.\n– Să nu bei cu el, spuse ea din nou.\n– Și asta o să vedem.\nNevenindu-i încă să creadă, nevasta lui Țugurlan intră în odaie, așternu\no față pe măsuța de la geam și aduse pahare. Totul se petrecu în tăcere.\nCând Marin puse sticle pe masă, șeful de post se apropie și trase perdelele\nde la geam, să nu se vadă în drum. Apucă sticla și turnă hotărât, fără să-l\nprea ia în seamă pe Țugurlan. Nu zise noroc, ciocni doar și dădu paharul pe\ngât dintr-o singură sorbitură. Turnă iar și paharul de vin tremura în mâna\nlui, dar nu de slăbiciune, ci de emoție pentru vin. La al treilea pahar fața\naspră i se mai destinse și se uită în sfârșit la Țugurlan, care în acest timp nu-\nl slăbise nici o clipă din priviri.\n– Bă, eu nu sunt jandarm al dracului! se răsti șeful de post rezemându-se\ncu cotul de masă și uitându-se drept în ochii lui Țugurlan. Ai auzit tu de\nmine ceva p-aici prin comună? (Supărat, își turnă al patrulea pahar). Nimeni\nnu poate să zică de mine că am făcut ceva cuiva! Asta s-o știi de la mine, că\neu nu sunt prost și n-am venit aicea să beau cu tine ca să mănânc c…t de\npomană. Crezi că eu nu știu cine ești tu? Știu, dar tu nu știi cine sunt eu. Te-\nai luat după palmele pe care ți le-am dat, dar când ai fost în armată, ia să-mi\nspui, câte palme de astea ai-mâncat? Și acuma am să vin eu să-ți pun ție\nîntrebarea și să-ți dovedesc că ți-ai făcut-o singur cu mâna ta. Pentru că ți-ai\nfăcut-o singur, fiindcă dacă veneai la mine și-mi spuneai: uite, dom’ șef, așa\nși așa! eu te-ași fi învățat ce să faci, nu mă cunoști, nu știi pe câți am scăpat\neu de la pușcărie. Uite al lui Baltag, să te duci să-l întrebi și pe Lisandru\nPițur. (Jandarmul își aprinse o țigară, fuma, vru să continue, dar îl întrerupse\ntușea, tuși și scuipă alături de masă și șterse furios cu talpa cizmei ca și\ncând ar fi strivit ceva). Să nu crezi că am venit la tine să mă rog să-mi dai\narma! spuse el aproape cu dușmănie, clătinând mărunt din cap și",
  "amenințând cu privirea. Să nu crezi chestia asta! Fac un raport că am fost\ndezarmat prin atac de forță majoră și pe urmă tu belești coceanul, nu eu.\nMartor mi-e primarul și lumea care era acolo! Dar eu vreau să-ți pun ție\nîntrebarea de ce te-ai apucat tu cu ai lui Aristide? Și la chestia asta să te\nvedem cum răspunzi!\nȘeful de post, în timp ce vorbise, se aplecase din ce în ce mai mult spre\nȚugurlan. Se retrase dintr-o dată și puse din nou mâna pe sticlă. Țugurlan\ntăcea.\n– Eu am venit aici acum șapte ani! Eu numai o singură dată am fost\nmutat, și de la Stoilești de unde am venit le-a părut rău după mine. Eu n-am\nnimic pe conștiință! Dar știu cum să procedez, și dacă beau acum un pahar\ncu tine (Țugurlan nu se atingea de vin), mâine când ne-om întâlni pe drum,\ndacă vreai îmi dai bună ziua, bine, dacă nu, nu! Și îi găsesc aici: pe domnul\nprimar Aristide, pe domnul notar, pe domnul Toderici, pe domnul Crâșmac,\npe domnul Stan Cotelici, pe domnul Tudor Bălosu! Și veneau oamenii la\nmine: dom’ șef, așa și-așa, mi-a omorât un mânz, m-a bătut, nu mi-a\nplătit… Chem la anchetă: aduce martori că nu e adevărat. Poți să-i faci\nceva? Cu ce dovedești? Dragă Căciulă, nene Izmana, frate Peline, mi-a dat\nstatul misiunea de jandarm, dar n-am ce să-ți fac! Vino cu martori și-ți fac\nproces. Aude omul cum stă povestea, vine cu martori și-i fac proces, dar are\nel bani să ia avocat, ca să-l apere? Domnul Crâșmac ia un avocat, iar\ndomnul notar ia doi! Și vine altul să-i fac și lui proces. Și mă uit la el și-i\nspun! „Bă, ce vreai să faci tu?“ „Să-l dau în judecată!“ „Dar n-ai să mă\nînjuri pe mine?“ „De ce?“ „Că-ți fac proces!“ „De ce să te înjur?“ „Păi\nfiindcă o să cheltuiești degeaba și o să mă înjuri pe mine că te-am pus la\ncheltuială!“ Se duce omul acasă. Mai vine el altă dată să-mi ceară să-i fac\nproces? Nu mai vine! De ce? Pentru că a băgat la cap că mai bine să se\nferească de domnul primar și de domnul Crâșmac și să n-ajungă cu ei la\nproces. Acum șase ani era unul al lui Ciucă, de acolo de la ei din Cotocești.\nStătea toată iarna pe la ei prin curte, tăia lemne, vai de capul lui, avea o\ngrămadă de copii. Vara muncea toată ziua pe câmp, cu muierea și cu copiii\n(copiii și muierea mai veneau acasă, dar el rămânea și noaptea, dormea la\nvie, le păzea via aia cu struguri albi). Și mă pomenesc într-o zi că vine la\nsecție. „Ce e, mă, Ciucă?“ Așa și pe dincolo, s-a îmbolnăvit și a zăcut în\nspital. Era alb la față. „Și ce vreai de la mine? Vorbește și tu mai tare, că nu\nse înțelege nimic“, i-am spus eu (abia i se auzea glasul!). Hîr-mîr, abia am\nputut să pricep că domnului Năstase nu-i mai plăcea de el și că tocmise altă",
  "slugă. Dar nu era aia, că mai găsea el unde să muncească, dar zicea că avea\nla el cinci mii de lei. Am rămas trăsnit. „Cinci mii de lei?“ „Am adunat și\nnoi, zice, să cumpărăm un pogon de pământ“. Avea două fete mari și zicea\ncă una să ia pogonul de pământ, alteia să-i rămână casa, iar băieții când s-or\nface mari, e mai lesne cu ei, că sunt băieți, dar fetele e greu să se mărite fără\nnimic. M-am dus la Aristide și l-am întrebat. „Habar n-am, zice, fi-meu,\nTache, se ocupă cu chestiile astea, întreabă-l pe el“. „I-am dat toți banii, dă-l\nîn mă-sa“, mi-a răspuns Tache. Nici măcar n-a vrut să stea de vorbă. L-am\nchemat iar pe Ciucă: „Ai martori că ai muncit la el?“ „Păi toată lumea știe“,\nzice. „Dar ai martori că nu ți-a dat nimic?“ „Păi el trebuie să aibă martori,\nnu eu“, zice Ciucă. Hm! Avea și el dreptate. M-am dus iar la Tache. „Ai\nchitanță că i-ai plătit cinci mii de lei?“ „Care cinci mii de lei? zice Tache. L-\nam ținut pe mâncare și îmbrăcăminte.“ „Domnule Tache, îi spun, omul a\nvenit la mine și declară că a muncit la dumneavoastră cinci ani de zile, cu o\nmie de lei pe an, cu mâncare și un rând de haine pe iarnă. El așa zice.“\n„Minte, dă-l în mă-sa.“ „Are martori, zic, are să te dea în judecată.“ „Să mă\ndea, zice, și eu am martori.“ Nu era de competența mea, așa că nu i-am\nfăcut eu procesul, i l-a făcut alde Dobrescu, avocatul. Îl ții minte pe Ciucă?\nEra unul așa, înalt și slab, cu nasul mare, cam amelița de-un picior, îi\nscăpase odată securea în fluierul piciorului. Era pe primăvară. L-a apucat\nprimăvara ailaltă și procesul tot nu l-a câștigat. Pe toamnă a căzut iar la pat\nși a murit în spital.\nȘeful de post se opri și-și udă gâtlejul uscat cu un pahar de vin. Se uită\nla Țugurlan și mormăi:\n– De ce nu beai?\nȚugurlan apucă paharul și îl dădu pe gât. Se înnoptase de mult și între\ntimp muierea aprinsese lampa și o pusese în firidă.\n– Acum trei ani, pe toamnă, vine la mine al lui Baltac cu falca ruptă.\n„Dom’șef, zice, dau declarație că așa și pe dincolo și mă duc și-l omor.“ „Pe\ncine, mă?“ „Pe Tache al lui Aristide.“ „Ce ți-a făcut?“ O chestie cu niște\nlemne… Într-o noapte Tache a trimis doi inși cu tunicile în cap, i-au spart\nlui alde Baltac geamul, au intrat peste el și l-au bătut numai în fălci. „Nu da\nnici o declarație, îi spun, du-te în… mă-tii, omoară-l, fă ce vrei, dar dacă te\ndovedesc cu martori, pușcăria te mănâncă.“ S-a pus alde Baltac la pândă și\nl-a prins; a stat și a așteptat câteva luni până a crezut Tache că nu mai e\nnimic și într-o noapte Baltac și cu frate-său, și ei tot cu tunicile în cap, l-au\nprins și l-au bătut tot așa, în fălci… Dar mai rău! Prinde orbul scoate-i",
  "ochii! Am anchetat cazul de față cu Tache și cu tat-său, domnul primar:\n„Baltac, unde-ai fost în seara cutare, la ora cutare?“ „În seara cutare, la ora\ncutare, zice Baltac, am fost la Pălămida să cumpăr niște blană.“ „Blana mă-\ntii, zic, lasă că-ți arăt eu ție“. „Am martori că am plecat cu căruța și dacă\nvreți uite și hârtia de vânzare de la negustor cu data și ziua aia. Întrebați și\nnegustorul.“ (Dracu să-l ia pe Baltac, cum băgase el în cap sa se ferească!\nChestia cu hârtia de la negustor nici eu n-ași fi putut să-l învăț mai bine; nu\nștiu cum o fi aranjat el cu negustorul și cum de-a pândit el ca chiar în ziua\naia să-l prindă pe Tache!) L-am dat afară și i-am spus lui Aristide:\n„Domnului primar, vă spun eu, nu e ăsta!“ A scăpat Baltac de pușcărie, că\ndacă nu venea la mine, ar fi fost în stare să se ducă orbește peste ăla și s-o\npățească! Ei și acum, azi pe seară așa, stam eu în secție și-mi făceam\nraportul, începu șeful deodată cu alt glas, dând la o parte sticla goală și\nturnând din cealaltă. „Țîrrr! Domnule șef, vino imediat la primărie că a sărit\nunul să-l omoare pe fi-meu!“ „Cine dracu o fi nebunu ăla? mă întreb eu.\nUnde domnule primar?“ „La moară!“ „Cine e?!“ „Unul al lui Țugurlan!“ Al\nlui Țugurlan! Cum să nu știu! Atunci, când cu chestia cu nunta, când l-ai\nbătut pe ăla la nuntă, crezi că n-am aflat?! Crezi că n-a venit; acela la\nmine?! „Păi dracu te-a pus să zici ce i-ai zis? i-am spus eu. N-am dreptul să-\nl chem la secție fiindcă tu te-ai legat de el și nu el de tine.“ Dar cu muierea\nlui Stan Cotelici, când i-ai turnat laptele în cap? „Dă-l în judecată“, i-am\nspus lui Stan Cotelici, dar el nu vrea să te dea pentru atâta lucru, că ar fi râs\nlumea de el, ar fi vrut să te cheme la secție și să te bat. Te-am chemat? Nu\nte-am chemat! Puteam să te chem?! Puteam!!! Puteam să-ți trag, în mod\nlegal, o bătaie a dracului, s-o ții minte cât oi trăi?! Cum să nu pot, d-aia sunt\nșef! N-am făcut chestia asta! Eu nu fac chestii d-astea! Dar acum, frate\nPeline, ai pus-o de mămăligă! încheie șeful de post pe neașteptate cu un\nglas dramatic. Ai crezut că-mi bat joc de tine când ți-am spus acolo în fața\nprimăriei de ce n-ai venit să-mi spui mie!\n– Chiar dacă știam, tot nu veneam, răspunse Țugurlan răgușit de tăcere.\nJandarmul se posomori și nu mai spuse nimic timp de câteva minute.\nRămase nemișcat, cu mâna pe pahar, cu pleoapele peste ochi. S-ar fi părut\ncă acest răspuns îi amintea de ceva și că amintirea aceasta îl uimea, de altfel\nca și răspunsul lui Țugurlan. Își ridică încet pleoapele și se uită la omul din\nfața sa cu privire străină, rece: nu mai înțelegea. Se posomori din nou și\nturnă vin, de astă dată numai în paharul său, atât de mult îl stăpânea",
  "neînțelegerea. Nu se lipise oare nimic din tot ceea ce spusese el de\nȚugurlan? Se uită bănuitor la el și îl întrebă:\n– Unde e pușca?\n– E la mine.\n– Ad-o încoace!\nȚugurlan se ridică, se duse la paie și aduse arma. Jandarmul o luă și o\npuse alături, lângă el. Se făcuse târziu. Jandarmul se ridică, mai turnă un\npahar, pe care îl bău din picioare, apoi spuse:\n– Eu n-am să-ți fac nimic, dar ai lui Aristide n-au să se uite la bani ca să\nte bage în pușcărie. Bună-seara!\n– Bună-seara, dom’ șef! răspunse Țugurlan, cu un glas curat și ieși după\nel să-l petreacă.\nJandarmul nu-l mințise pe Țugurlan, tot ceea ce spusese era adevărat.\nDar nu-i spusese totul. După ce Țugurlan fugise cu căruța, Aristide intrase\nîn primărie furios, și chemase la telefon pe pretorul plășii, cu care era\nprieten, și căruia îi ceruse să intervină la legiunea de jandarmi să vină\ncineva în comună unde șeful de post, ca un papă-lapte, a fost bătut și\ndezarmat de oameni. Primarul avea de mult bănuiala că șeful de post îi\nascundea unele lucruri, nu descoperise nici până astăzi cine îl bătuse pe\nTache acum trei ani, și vroia să scape de el, să fie mutat din comună.\nȘeful de post înțelesese că dacă vine șeful legiunii și îl găsește fără armă\no să fie sancționat și încercase să-l îmblânzească pe Aristide, dar Aristide se\nfăcuse că nu înțelege și atunci jandarmul plecase spre Țugurlan, hotărât să\nfacă orice ca să pună mâna pe armă.\nCând îl văzuse pe Țugurlan în mijlocul bătăturii, înțelesese că acest om\nnu se sperie de el cu una, cu două, în primul rând era de mirare că nu fugise,\nși că nu va izbuti decât cu vorbă bună să-i ia arma. Dacă Aristide n-ar fi\nchemat legiunea, l-ar fi iertat pe Țugurlan, l-ar fi ținut câteva zile la arest, i-\nar fi tras de astă dată o bătaie pentru că sărise asupra lui și i-ar fi dat drumul\nfără să-i mai facă acte. Încât nu mințise nici când îi spusese la sfârșit că el\nn-o să-i facă nimic, dar știa că în aceeași seară va trebui să se întoarcă și să-l\nridice și acest lucru nu i-l spusese.\nȚugurlan era încă la masă când auzi poarta bătăturii deschizându-se.\n– Tot eu sunt, Țugurlane, spuse șeful de post în șoaptă (era acum însoțit\nde doi soldați). Ce faci, te-ai culcat?\n– Nu, taman mâncasem.\nȘeful de post intră în curte și se așeză pe prispă.",
  "– Țugurlane, Aristide a telefonat la legiune, îi spuse el. Când m-am dus\nla secție și am vorbit și eu cu legiunea, dom’ majur mi-a dat ordin să te\ntrimit acolo cu escortă; așa că îmbracă-te, ia-ți ceva de mâncare, și ceva\nbani dacă ai, și hai să mergem!\n– Dom’ șef, dar dumneata de ce n-ai raportat cum s-a întâmplat?\nDumneata știi că eu nu…\n– Lasă vorba, Țugurlane! Ți-am spus adineauri că n-am ce să-ți mai fac!\nDupă ce că-mi sari în cap, mai vreai să te și apăr.\n– N-am nevoie de apărarea dumitale!\n– Atunci îmbracă-te mai repede și nu mă mai ține aici! Țugurlan intră în\ncasă. Își luă o flanelă. Își puse pălăria pe cap.\nNemaiavând ce să ia, vru să iasă, dar avu o clipă de neliniște. Rămase\nțintuit în mijlocul casei și i se păru că lumina lămpii scade și se face\nîntuneric. Într-o clipă își aminti de arie, de snopii de grâu, de Moromete.\n(„Ce-o fi făcând Moromete?“ îl fulgeră prin cap și îi păru rău că n-are să\nmai poată să-i dea îndărăt sacul de grâu.) Apoi neliniștea îi trecu și o strigă\npe muiere din tindă. Îi spuse că are să se întoarcă, să n-aibă nici o grijă. Să\nnu i se întâmple ceva băiatului.\n– Până mă întorc, mai du-te pe la soră-mea, sfârși el și ieși și trecu prin\ntindă, fără să se uite spre prag.\nAcolo era băiatul și simțise că era mai bine să nu-l vadă.\nXI\nÎn acest timp, la Moromeți era liniște. Mai târziu când întâlnindu-se cu\nCocoșilă, cu Dumitru lui Nae și cu Iocan, avea să afle că Țugurlan a fost\ncondamnat la doi ani închisoare, Moromete avea să întrebe: „De ce a făcut\nAristide chestia asta? A înnebunit, sau ce e cu el? El nu-și dă seama că…“\nȘi nu mai spusese restul gândirii, de uimit ce era…\nLa ora aceasta însă, când șeful de post încheia procesul-verbal pe baza\ncăruia Țugurlan avea să fie condamnat, Moromete dormea.\nErau istoviți toți, treieraseră chiar astăzi și se culcaseră devreme ca să se\npoată duce dimineață din nou, la arie. Ceata nu terminase și în afară de asta\nmai aveau de cărat paiele.\nCu toate că Niculae dăduse toată ziua cu furca la spatele mașinii și se\nsimțea zdrobit de oboseală, când se făcu liniște deplină peste sat el deschise\ndin nou ochii lângă spinarea tatălui său și, ca și data trecută când se hotărâse",
  "plecarea lui Achim la București, bucuria îi luă cu mâna oboseala și rămase\ntreaz, cu privirea deschisă spre stelele de pe cer.\nDe astă dată tatăl său dormea dus și putu să se gândească în voie la el\nînsuși și la dorințele lui arzătoare.\nDin ziua aceea, de la seceriș, când plânsese pe miriște fiindcă frații își\nbătuseră joc de el, înțelesese că într-adevăr tatăl său nu era un tată din aceia\npe care un copil, ca să i se îndeplinească dorința, trebuie să-l sâcâie mereu\ncu același lucru. Tatăl său era un om care gândea și gândirea lui era\nlimpede, n-avea nevoie să se înghesuie în ea. Nu cu rugăminți putea să-l\nfacă să-l dea la școală, ci cu argumente…\nȘi din ziua aceea începuse să le caute. Nu mai suflase o vorbă nimănui\nși ori de câte ori avea prilejul să rămână singur (de obicei seara la culcare\nsau ziua în grădină sub dud, sau la câmp pe o brazdă), se retrăgea în sinea\nlui și se gândea în liniște la acel lucru necunoscut care îi închidea calea:\nvoința tatălui său. Așezându-se jos cu coatele pe genunchi și cu fruntea\naplecată spre pământ, încerca să-i pătrundă adânc taina, să afle cum și în ce\nfel trebuie să procedeze pentru ca de acolo să țâșnească hotărârea: „Pe\nNiculae am să-l dau la școală“.\nPrima descoperire pe care o făcu fu aceea că tatăl său nu spunea nici da,\nnici nu și socoti acest lucru drept o victorie; tatăl său ar fi putut spune nu,\ndin capul locului! Gândindu-se ce lucru turburător ar fi să plece din sat și să\nînvețe mai departe la școala normală, nehotărârea tatălui său (el așa credea,\ncă era vorba de nehotărâre) căpătă pentru el proporții nemăsurate: îi pândea\nexpresia chipului, privirea, mișcarea cutelor frunții și își spunea: „Se\ngândește, ah, ce bine! Să nu spun nimic, să nu suflu o vorbă, să-l las să se\ngândească.“\nȘi între timp se gândea și el și în curând făcu altă descoperire, și anume\ncă pentru frații și surorile lui școala era ceva absolut străin și îndepărtat, al\ncărei rost pe pământ nu-l cunoșteau și nici nu vroiau să-l cunoască.\nDescoperirea aceasta îl întrista puțin pentru mama lui. Ar fi dorit ca ea să\nștie să citească și să se bucure și ea așa cum se bucura el când îi cădea în\nmână o carte și o citea. Descoperirea îl făcu apoi să simtă pentru frați și\nsurori dispreț și dușmănie. Ei nu numai că nu doreau cartea, dar încercau\nchiar să-i dea de înțeles că dacă el o dorește, asta n-o să le schimbe lor\npărerea despre el, tot la muncă au să-l pună și tot „țestosul ăla de Niculae\ncare trebuie luat de urechi“ o să-l numească. Tatăl său prețuia cartea, dar\nnici el într-atâta încât să înțeleagă că pentru cineva ea putea însemna totul.",
  "Ajuns aci cu descoperirile, Niculae își dădu seama că trebuie negreșit,\ncu orice preț, orice s-ar întâmpla, să plece din sat și să învețe mai departe și\ndescoperirea i se păru atât de revelatoare încât i-o comunică fără șovăială\ntatălui său.\n– Tată, eu trebuie să mă duc la școală! spuse el într-o după-amiază la\narie, cu un glas dramatic și amenințător, în auzul întregii familii.\n– Du-te, mă! răspunse Moromete cu simplitate, și toți, până și maică-sa,\nizbucniseră în hohote.\nTatăl său avusese un glas din care înțelegea că era vorba de școala asta\ndin sat.\n– O să vedeți că am să mă duc, răspunse Niculae, de astă dată fără să se\nmai tulbure, cu acea convingere care nu mai avea nevoie să fie dovedită.\nȘi în clipa aceea se produsese desprinderea de familie, un sentiment\ntainic, care trebuia ascuns în adâncul sufletului: avea încă nevoie de ei, nu\nputea zbura fără ei.\nÎncepuse apoi atacul. Totul trebuia făcut prin mama, de ea se simțea încă\nlegat și fără ajutorul ei nu putea să înceapă lupta.\n– Mamă, eu, dacă mă însor, am dreptul la două pogoane de pământ, nu e\nașa?\n– Întâi să te faci mare și pe urmă să te gândești la însurătoare, răspunse\nmama.\n– Mamă, dacă ia Tita un pogon și Ilinca un pogon, partea mea, mă lasă\nsă mă duc la școală? Eu n-am nevoie de nici un pământ, să-l ia ele și să mă\najute să plec.\n– Niculae, Niculae, nu ne arde nouă de școală! răspunse mama după\ncâteva clipe de uluială.\n– Ba să le spui, mamă, să vorbești cu ele, că eu la toamnă plec! Zău că\nplec, fug!\nNiculae nu știa totuși ce se petrecea cu mama lui. În duminica următoare\nea rămase mai la urmă în biserică și, când se termină slujba, îngenunche în\nfața altarului. Preotul o văzu și, deschizând mica ușă, o întrebă cu blândețe:\n– Ce este, Catrino, vrei să te spovedești?\n– Părinte, aș vrea să mă spovedesc, că iar n-am odihnă în somn!\nParohul Petre Provinceanu nu era pentru mama un sfânt. Știa că în timp\nce le îndemna pe femei, la biserică, să țină post și să nu păcătuiască, el\nmânca de dulce și păcătuia. Când era mai tânăr era chiar hrăpăreț, umbla\ndupă muieri și îi plăcea să tragă la măsea. Nu mai târziu decât cu un an în",
  "urmă săvârșise un mare păcat certându-se cu celălalt paroh mai tânăr, în\naltar, pentru leturghii. Toate acestea nu scădeau însă în ochii mamei „harul“\npreotului. „Părintele are copii în școli, o duce și el greu!“ spunea ea. Preotul\nse așeză în strană și o chemă pe Catrina sub patrafir.\n– De ce nu dormi? o certă el. Să știi că uneori când ești prea ostenit, nu\nte odihnești bine. Ați terminat de secerat?\n– Am terminat, părinte, l-am cărat la arie.\n– Ei, ia spune, ce mai este? Te-ai certat iar cu copiii, vitregi?!\n– Nu, că eu de mult nu le mai zic nimic!\n– Dar zic ei.\n– Nu mai zic nici ei, că i-am lăsat să facă ce vor. Dumnezeu a avut grijă\nde mine și m-a iertat din partea lor, nu mai visez nimic.\nPreotul spuse o rugăciune scurtă, o închină pe mamă peste patrafir și\napoi se făcu tăcere.\n– Părinte, începu mama într-o șoaptă reculeasă, am un băiat și nu știu ce\ne cu el… A zăcut de friguri toată vara… Părinte, l-am crescut și eu cum am\nputut și de dat la școlă l-am dat ca și pe ceilalți… Ba se ducea, ba nu se\nducea, că îl trimeteam cu oile și iarna era desculț… Nu știu ce să fac,\npărinte, că tat-său nu se uită la el și mi-e milă de el că slăbește și plânge pe\nsufletul meu! S-a lipit învățătura de el! Ar munci el, săracu, dar e slăbuț și\nfetele alea sunt rele. Că nici el nu e bun, dar îl doare și pe el inima când\nvede alți copii prin școli. Îi e necaz, râd de el și n-am ce face… M-am gâdit,\npărinte, că ar fi bine să plece de-aici.\nMama se opri și părintele nu întrerupse tăcerea ei dureroasă. Deodată\nmama oftă din adâncul inimii și își acoperi fața cu palmele.\n– Am avut un vis, părinte, și nu pot să mă mai odihnesc. Cât pui capul\npe căpătâi și închid ochii, văd visul.\n– Spune visul, șopti preotul ocrotitor.\n– L-a prins odată frigurile pe miriște și în ziua aia eram pe terminate la\nsecere și se făcea seară și fetele voiau să sfârșim până seara, să nu mai\nvenim și a doua zi și s-au pus cu gura pe el ca să dea mai repede. El,\nsăracul, a dat, dar e numai inima de el, părinte, și a ostenit băiatul și a doua\nzi l-au prins iar frigurile. Cum eram pe miriște – că nu terminasem – tat-său\nl-a trimes acasă și el s-a dus și când am venit și noi pe la nimiez, l-am găsit\nîn mijlocul bătăturii, zăcea la soare. Nu știu ce mi s-a părut mie, părinte, că\nnu mai mișcă! „Niculae, scoal’ că te calcă căruța!“ M-am dat repede jos și l-\nam tras de acolo. Noaptea am avut visul… Se făcea că îl luase sanitarul la",
  "spital – că așa ne-a tot spus, să-l băgăm în spital – și eu mă sculasem de\ndimineață să mă duc să-l văd. Mergeam spre spital așa spre revărsatul\nzorilor și ostenisem. M-am așezat pe iarbă să mă odihnesc. Când mă uit pe\ncer, văd o stea. „E steaua lui Niculae“, am auzit un glas. M-am ridicat de pe\niarbă și se făcea că ajunsesem. Mergeam încet pe dealul ăla și în vale se\nvedea spitalul. Când mă uit eu în curtea spitalului, văz o luminiță la morgă!\nO lumină mică și albastră, ca o stea. Și atunci am auzit glasuri cântând: „La\nCristos împăratul!“ „Doamne, a murit băiatul“, am zis eu.\nMama se opri din nou și tăcu câtva timp.\n– Dar n-am simțit eu, în vis, nici o durere, părinte, continuă apoi cu alt\nglas, dar de câte ori îl văd cum se uită la mine cu ochii, mi se face rău și-mi\ntremură picioarele. Că el nici nu mai îmi spune, dar eu îl simt după ochi și\nmi-e frică să nu moară dacă nu se duce la școală. Ce-o fi steaua aia care am\nvisat-o, părinte?\n– E steaua lui, răspunse preotul.\n– Și lumina aia de la morgă mi-e frică să nu fie moartea, părinte!\nmărturisi mama turburată. Că dacă nu-l lăsăm pe băiat să-și urmeze steaua\nlui, moare!\n– Învață bine băiatul? întrebă preotul.\n– Părinte, el a fost rar la școală, dar a luat mereu premiul întâi.\n– Cât pământ aveți?\n– Eu am lotul meu, șapte pogoane.\n– Să-l ajute fetele și să le rămână lor partea lui de pământ.\n– O, părinte… murmură mama în prada unei mari turburări. Fetele\ntrebuie să-l ajute, că e pământul meu, și dacă vreau nu le dau, dar e tat-său\ncare nu se poate înțelege nimeni cu el. Avem datorii mari la bancă și la\nfonciire.\n– Ai vorbit cu el?\n– I-am spus o dată: „Ilie, fă și tu ceva pe lumea asta, dă-l pe băiat la\nșcoală“.\n– Și el ce ți-a răspuns?\n– Le-a spus fetelor: „Auziți ce zice mă-ta, că să-l dăm pe Niculae la\nșcoală!“ Râde, părinte, nu-i pasă!\n– Nu trebuie să te superi pe el! o sfătui preotul cu blândețe. Vreai să\nvorbesc eu cu el?\n– Asta am vrut să te rog părinte, șopti mama cu un glas gâtuit, dar\npreotul îi acoperi șoapta cu o rugăciune și după ce o închină din nou peste",
  "patrafir îi puse întrebările spovedaniei: A mințit? A furat? A făcut farmece?\nMama răspunse că s-a ținut cât a putut să nu facă nici un păcat de la\nultima spovedanie încoace, dar că i-a mai scăpat. Dar n-a făcut farmece și\nn-a furat în viața ei!\n– Ăsta e păcatul de care mă tem, să nu moară băiatul, spuse ea din nou\nși începu să plângă liniștită și ușurată, în timp ce preotul spunea rugăciunea\nde încheiere.\nAcasă mama îi spuse lui Niculae, și Niculae, oho! sărise în sus: era o\nidee grozavă. Și pe loc îi venise și lui una: să se ducă să vorbească cu\nînvățătorul. Se dusese și vorbise chiar azi pe seară și acum stătea în\nîntuneric pe prispă la spatele tatălui său și chicotea în sinea lui gândindu-se\ncă tatăl nici nu știe ce-l așteaptă.\n„Dar dacă nici așa n-o vrea?“ i se strecură apoi îndoiala în suflet. Îl\ncunoștea bine! Era în stare să-i spună atât părintelui cât și învățătorului că\ndacă părintele și învățătorul îi dau niște bani așa de la ei, atunci el,\nMoromete, „consimte cu cea mai mare plăcere“ să-l dea la școală.\n„Ba o să consimți tu și așa! gândi Niculae uitându-se supărat la spinarea\nlui taică-său. Păi sigur, dacă vouă puțin vă pasă de mine, credeți că așa\nmerge! Să vedeți voi cum vinde ea mama două pogoane ale mele și mă dă!\nA, mamă! exclamă Niculae cu inima ticăind de recunoștință pentru ea. Când\no să ies învățător, o să-ți cumpăr o fustă de catifea și n-am să te las să mai\nmuncești. Iar tu, Tito și Ilinco, mânca-v-ar câinii, ce-o să vă pară vouă rău\ncând m-oți vedea învățător!“ „Niculae, ești învățător?“ o să spună Ilinca cu\nprivirea plecată. „Păi sigur că sunt, ce credeai tu?“ o să-i răspundă el bățos\nși încă supărat de câte a îndurat din partea lor. „Nu-mi iai și mie o rochie,\nNiculae?“ o să se roage Tita. „Nu-ți iau. Când eu spuneam să mă duc la\nșcoală, râdeai. Râzi și acuma!“ Iar lui Paraschiv o să-i spună așa: „Bă, nene,\nia spune, mă, ce învelește pisica?“ adică o să-i aducă aminte de cuvintele lui\ntâmpite de la secere, când a plâns din pricina lui.\nAstfel gândea Niculae, tremurând de bucurie, de speranță și de teamă, în\ntimp ce liniștea nopții cobora din ce în ce mai jos pe pământ. În salcâmi\nțânțarii bâzâiau. Undeva în tindă cricăia un greier. Fără să bage de seamă,\nliniștea pământului se strecură încet în inima lui Niculae și privirea lui\ndeschisă spre lumea fantastică a cerului plin de stele se închise pe nesimțite.\nGândurile lui răzbunătoare se topiră și ele ca și când n-ar fi fost.\nXII",
  "Niculae nu știa că tatăl său se gândea la el mai puțin decât oricând.\nȘtiri neliniștitoare îi veniseră lui Moromete la urechi. Ieri seara se\nîntâlnise cu Scămosu, negustor de găini, care îi povesti ceva despre Achim,\niar de dimineață auzise pe unii vorbind că s-a dus cineva la obor să vândă\ngrâu și că s-a întors cu căruța îndărăt: negustorii de cereale dădeau pe dublă\nnici mai mult nici mai puțin decât douăzeci de lei.\nȘtirea despre prețul pieței i se păru lui Moromete cam fără rost (cu toate\ncă îngrijorătoare, deoarece pentru a urca în toamnă la cincizeci și în iarnă la\nșaizeci-șaptezeci ar fi trebuit ca piața să ofere acum pentru dubla de grâu cel\npuțin treizeci-patruzeci de lei) și nici nu vru să se gândească prea mult la ea,\ndar de-a dreptul de neînțeles i se păru ceea ce îi povesti Scămosu despre\nAchim.\nNu spuse nimic nimănui, încercând să priceapă singur, dar câteva zile\nmai târziu, după ce termină de cărat paiele și macină, renunță să mai\nînțeleagă.\nEra sâmbătă după-amiază și mama făcuse pâine nouă. Fetele puseră pe\nmasa o strachină cu borș de lobodă, dar nimeni nu vroia să strice gustul\npâinii cu borșul acela, o mâncau goală, trântiți prin colțurile tindei. Singur\nMoromete stătea la masă cu o înfățișare nepătrunsă și și-l strica. După felul\ncum umbla în strachină ai fi zis că își alege gândurile cu lingura și le\nmănâncă. Dar nu-i plăceau și într-o vreme rotindu-și privirea în toate părțile\ndeodată lăsă lingura pe masă și spuse:\n– Să mă ierte sfânta pâine, că sunt cu ea în mână, dar eu vă spun că nu\nînțeleg care e situația. Adică cum, exclamă el în culmea nedumeririi,\npunând pâinea pe masă și dând-o la o parte cu dosul palmei, d-aia te-ai dus\ntu acolo?!!\nNiculae se uita la tatăl său cu un zâmbet uitat, cu o anumită superioritate\nînțepenită, vrând să spună că el știe despre ce e vorba, dar că plăcerea de a\naștepta să se confirme că el știe e mai mare decât aceea de a anticipa pentru\nceilalți.\n– I s-a tăiat foamea lui tata, spuse Ilinca cu același zâmbet ca a lui\nNiculae, și fiindcă Moromete apucă din nou lingura cu o grabă și cu o\nenervare mincinoasă, ea puse mâna pe oală și îl întrebă: „Mai vrei?“ Și fără\nsă-i aștepte răspunsul, răsturnă toată oala cu borș în strachină.\n– Cum, mă?!! D-aia te-ai dus tu acolo? repetă Moromete și se uită țintă\nla Ilinca, supărat.",
  "– Unde să mă duc, tată? întrebă fata.\n– Cum unde? La București.\nParaschiv tresări. Era vorba deci de Achim. Trecuseră aproape două luni\nși Achim nu trimisese nici un leu. Nu cumva tatăl a intrat la bănuială? După\nfelul cum vorbea se înțelegea lesne că dacă n-a intrat la bănuială, în orice\ncaz a aflat ceva, i s-a povestit ceva. Dar cine și ce putea să-i povestească și\nsă-i trezească vreo bănuială? În afară de ei trei și Guica nu știa nimeni de\nplanul lor. Se prefăcu că nu înțelege și își luă o înfățișare nepăsătoare,\nașteptând însă la pândă să audă despre ce e vorba.\n– Mă întâlnesc cu alde găinaru ăsta, cu Scămosu, începu Moromete și-și\nînghesui de la bun început umerii în sus, dând de înțeles că cele vor urma\nvor fi fapte, brute, neînsoțite de comentarii și să înțeleagă cine poate.\n„Mă, zice, Moromete! Fi-tău ăla, Achim, e mare și tare, mă, la\nBucurești.\n„Ce vorbești-m’?“\n„Păi dar!!!“ zice.\n„Ei, cum?“\n„Uite-așa.“\n„De ce, mă, Scămosule?“\n„Moromete, ascultă aici la mine, zice, vândusem găinile, eram la Obor\nși ce zic eu: să intru nițel, să iau o țuică! Ei, intru eu și iau țuica, o beau și\ndau să plec. Era pe seară așa. Ce să plec, că țuica veni și-mi făcu foame. M-\nașez la o masă și cer o ciorbă, zic, stai să mănânc o ciorbă că n-o fi foc!\n(Aveam eu de mâncare, dar zic că stai să iau ceva cald.) Mi-aduce ăla\nciorba, chelnăru ăla, mănânc eu și mă ridic să plec. Când să plec, să ies pe\nușă, cu cine crezi că dau piept în piept?“\n„Cu cine, mă, Scămosule?“\n„Bă, Ilie, cu alde fi-tău, mă!“\n„Ce vorbești, măi“\n„Păi dar!!! Cu Achim, mă! Cu fi-tău Achim. Era cu o fată, cu una (nu\nștiu dacă îți mai aduci tu aminte de ea) fusese într-o vreme servitoare p-\nacilea pe la popa Provinceanu, una Nina de pe la Balaci. Mă, Ilie, mă uit la\nea, se făcuse frumoasă mă, a dracului. Parcă era cucoană. Cu buzele uite\natâta date cu roșu, ca pe deșt și cu rochie pe ea și cu unghiile tot așa,\nascuțite și roșii. Achim, și el: cu haine pe el, așa ca la București, de! Cu\npantofi, cu cravată la gât… Mare și tare, Moromete, era să nici nu-l mai\ncunosc. Bă, Moromete, o văz pe Nina aia că se apropie de tejghea, ia două",
  "ouă fierte, la taie cu cuțitu ca pe varză, le scobește acolo și numaidecât le și\nînghite. Achim al tău, cu chef! Mă apucă de mânecă și nu, că să stau cu el la\nun pahar de vin. «Nu poci, mă, neică, trebuie să plec că nu mai am ovăz la\ncai.» Nina aia, o văz și pe ea că vine lângă fi-tău Achim și-l apucă de după\ngât: «Hai, mă, iubitule, zice, că mor de sete, lasă-l pe ăsta, dacă nu vrea»\n(adică pe mine). Și îl trăgea de gât să se așeze la masă.“\nMoromete se opri. Își aruncă privirea spre Paraschiv și Nilă, o clipă,\napoi se uită afară:\n– Aia e! spuse el. Mai deștept ca voi.\n– De ce mai deștept ca noi?! se umfla Paraschiv. Ce, n-are și el voie să\nintre undeva și să se așeze la o masă?\nTrebuia înlăturată cu hotărâre bănuiala. Acum că rămăseseră la secere și\nmunciseră, trebuiau să aștepte să se vândă grâul; făcuseră aproape cinci sute\nde duble și era o neghiobie să lase acasă atâta grâu, iar ei, Paraschiv și Nilă,\nsă fugă la București fără să ia nimic. De obicei grâul se vindea mai încolo,\nprin toamnă (îndată după treieriș, prețul era totdeauna scăzut), încât\nhotărâseră să aștepte până după Sfânta Măria Mică și să plece înainte de\nculesul porumbului. Văzând că tatăl său tace, Paraschiv insistă:\n– Și dacă avea pantofi și cravată, ce? Le-o fi găsit ieftin și le-o fi luat.\nCă așa e la București, după ocazie.\n– De ce, Paraschive?! răspunse Moromete cu candoare. Am zis eu ceva?\n– Nu, dar spui că Scămosu așa și pe dincolo! îl… pe mă-sa de Scămosu!\nTe iai după el?\nMoromete se uită afară și părea că se gândește acum la altceva.\n– Cică odată, un om și-a trimis băiatul la București, spuse el. După un\nan vine cineva și-i spune: „Mă, l-am văzut pe băiatul ăla al tău. E rău de el.“\n„De ce?“ „Mă, zice, înjura.“ „Nu e nimic“, zice omul. După un an vine ăla\niar: „E rău de băiatul tău, zice, l-am văzut cum se bătea cu unii, era plin de\nsânge!“ „Nu e nimic, zice omul, trece.“ Când s-a întâlnit a treia oară, ăla n-a\nmai îndrăznit să-i spună. „Nu îndrăznesc să spun, zice, e rău de tot.“ „De\nce?“ „L-am văzut cum îl duceau legat, furase.“ „Da, nu e prea bine, a zis\nomul, dar trece și asta.“ În fine, când se întâlnesc ei iar după un an, omul\nîntrebă: „Nu l-ai mai văzut pe fi-meu?““ „Ba l-am văzut“, zice. „Ei?“ „Mă,\nzice acum era bine! Ieșise din închisoare și l-am găsit într-o cârciumă cu\nniște muieri. Chefuia acolo cu ele, bea vin.“ Dar omul a dat din cap: „Nu,\nzice, acum e rău; asta nu mai trece“.",
  "Moromete se uită câteva clipe în jos, printre genunchi, scuipă subțire\nprintre dinți și încheie:\n– Aia e !\nSe ridică apoi după prag și ieși afară. Ieși întâi pe prispă, unde rămase\ncâteva clipe pe gânduri, apoi se dădu jos și nu se mai văzu. În tindă se făcu\ntăcere deplină. Povestirea scurtă a tatălui le uluise pe fete și pe mamă.\nNiculae rămăsese în colț, cu dumicatul uitat în gură. El nu înțelesese bine\ntâlcul celor povestite și de aceea rupse tăcerea și întrebă prostește:\n– Cum? Ce-a făcut? Ce-a făcut, Ilinco?\nFata, cu mătura în mână, îl înghioldi:\n– Scoal’ în sus d-aici, să mătur, și mai taci din gură!\nUimit de tăcerea nefirească din tindă, Niculae se urcă pe prag și făcu\nloc. Ilinca începu să măture apăsat, ocolind labele picioarelor celor doi frați\nvitregi. În cele din urmă li se adresă și lor, scurt, întunecat:\n– Dați-vă la o parte să mătur!\nXIII\nMoromete nu credea totuși că era chiar așa de rău, că într-un timp atât\nde scurt Achim prinsese gustul să cheltuie banii pe care îi câștiga cu vin și\ncu femei, dar nu-i plăcea ceea ce auzise și mai ales nu înțelegea. La urma-\nurmei pentru ce a socotit Achim că e mai bine să-și cumpere haine, pantofi\nși cravată, când fusese vorba că primii bani pe care avea să-i câștige trebuia\nsă-i trimită acasă? Nu fusese de față când tăiase salcâmul? Se împrumutase\nla Aristide cu o sumă neobișnuit de mare și nu știa Achim, nu presupunea,\ncă acest împrumut, care avea să se facă în urma lui, trebuia acoperit tocmai\nde el, de Achim?\nPunându-și aceste întrebări, Moromete se văzu silit să răspundă că într-\nadevăr Achim nu știa și nu presupunea, altfel totul ar fi de neînțeles. Se pare\ncă Achim luase drept bună ideea că dacă la toamnă aduce trei mii de lei,\ntoată povestea s-a încheiat.\n„Fie!“ gândi Moromete și îl scoase pe Achim din socoteli… Până la\nvenirea lui n-avea nici un rost să mai pomenească de el. Bineînțeles însă că\nParaschiv și Nilă nu trebuiau nici ei să mai aibă pretenții la grâu, adică din\nvânzarea care se va face curând pentru târgul de la 6 august trebuiau să\ncumpere numai fetele, urmând ca la târgul de Vinerea Mare, când se va\nîntoarce Achim cu bani, să-și cumpere ei, să-și ia numai ei de îmbrăcăminte.",
  "Fonciirea și banca aveau să fie plătite tot din grâu, și anume grâul care li\ns-ar fi cuvenit lui Paraschiv și Nilă, dacă Achim ar fi trimes bani. Cum\nAchim n-a trimes, și după cât se poate înțelege, nici nu va trimite, va veni la\ntoamnă cu toți banii, e cât se poate de limpede că Paraschiv și Nilă trebuie\nsă aștepte ca Achim să se întoarcă.\nCu podul plin de grâu, Moromete simțea bine pământul sub picioare.\nCinci sute de duble erau acolo, în pod, în mod sigur. Patruzeci pentru\nsămânță, o sută șaizeci pentru făină până la anul. Rămâneau trei sute de\nvânzare.\nDe pildă(gândea Moromete):\nȘi dacă: 300 x 60 = 18 000 lei!\n300 x 50= 15 000 lei, era rău?!\nDar dacă: 300 x 70 = 21 000 lei? Ei?! Era exclus?\nAnul trecut în octombrie, oborul din Costești dădea 70 de lei.\nÎn orice caz:\n300 x 50 = 15 000. Admitem cazul cel mai rău!…\n4 000 Aristide\n5 000 banca (plus dobânda, n-are importanță!)\n2 000 fonciirea\nTotal 11 000\nDin cincisprezece mii rămâneau patru mii de lei pentru fete, adică exact\ncât aveau să primească și Paraschiv și Nilă când s-o întoarce Achim de la\nBucurești. „Dar prăpăditul ăla de Niculae?“ se întrebă Moromete într-o zi,\naducându-și aminte de el. Nu mai spun de mine și de mă-sa, pe noi ne lăsăm\nla o parte, dar a secerat și el anu ăsta, ar trebui să-i iau și lui ceva! Dar ce\nsă-i iau, că el vrea la școală! Auzi ce-i trece prin cap!“\n– Vrei la școală, Niculae? îl întreabă pe băiat cu un glas ciudat, vesel, și\nNiculae nu băgă de seamă această veselie ascunsă și sări ars:\n– Da, taicule!\nStătea pe prispă cu burta pe carte, iar tatăl său stătea mai încolo cu\ncoatele pe genunchi. „Așadar? Nu cumva?“… Îi trecu prin cap lui Niculae.\n– Mă, Niculae, păi n-am cu ce, taicule! zise Moromete cu duioșie și\nblândețe, dar totodată cu gravitate și hotărâre. Era pentru întâia oară când îi\nvorbea astfel. Trebuie cheltuială și de unde să luăm noi bani?! Spune și tu!\nmai adăugă Moromete.\n– A!… făcu Niculae stins și chipul lui se lungi și se îngălbeni.",
  "Dar își reveni curând. Tatăl său nu știa pesemne de ideea renunțării lui la\npământ. Nu zise nimic, nu i-o spuse de teamă ca tatăl său să n-o respingă\nimediat. Dacă și această din urmă speranță s-ar prăbuși? Ca să aibă puterea\ntrebuitoare ideea trebuia să vină din partea învățătorului și a preotului, așa\nse înțelesese cu maică-sa, încât tăcu mâlc, se întoarse cu nasul în carte și\ndupă ce oftă fără voia lui, își văzu de citit.\nEra duminică după-amiază și Moromete întârziase să iasă la drum pe la\noameni din pricina socotelilor pe care și le încheiase în cap.\nVru să se ridice și să plece, dar ceva îl opri, și anume tăcerea lui\nNiculae, faptul că acesta primise cu destulă resemnare, așa i se păruse,\nștirea că nu va putea să meargă la școală. Din nou acel sentiment de\nvinovăție îi dădu târcoale și, neștiind ce să facă, se apropie de băiat și se\nașeză lângă el.\n– Ce citești tu? îl întrebă după câteva clipe de tăcere.\n– O carte! răspunse Niculae cu totul absorbit.\n– O carte!? se miră Moromete.\n– Hai, tată, lasă-mă în pace! se încreți Niculae sâcâit. În viața mea n-am\nsă mai vorbesc cu tine despre cărți și nici să-ți mai citesc eu iarna…\n– Și dacă n-ai să mai citești, ce!\n– Lasă-mă în pace!\n– Niculae, tu te superi degeaba! se rugă parcă Moromete întristat. Dacă\naș avea eu cu ce, crezi tu că nu te-aș da eu pe tine la școală?\n– Nu m-ai da! răspunse Niculae arțăgos. Nu m-ai lăsat tu nici aci în sat!\nM-ai trimes cu oile. Și când te rugam și eu: „Tată, cumpără-mi măcar\nCitirea“, te răsteai la mine.\nNiculae se foi cu burta pe prispă și rămase apoi cu nasul în carte,\nnemișcat și furios. Nu mai citea. Moromete se posomori și nu știa ce să mai\nzică. Avea dreptate Niculae, nici măcar nu-l auzea când se ruga să-i\ncumpere cărți.\n– Dacă vreai, du-te și la anul pe clasa a cincea și am să-ți cumpăr cărți.\nTe las să faci șapte clase, încercă tatăl să-l îmbuneze, dar Niculae parcă nici\nnu-l auzea.\nDe lângă grajd, unde dormea la umbră, Duțulache ridică botul și dădu\nveste că s-a oprit cineva la poartă. Niculae se uită și sări în capul oaselor.\n– Tată! Popa și dom’ învățător! șopti el.\nMoromete se uită și el la poartă, dar nu înțelese. Preotul și învățătorul se\nopriseră într-adevăr în dreptul casei lui, dar ce căutau ei la el, pentru ce se",
  "opriseră? Se ridică de pe prispă și rămase în picioare.\n– Plecăciune, părinte! spuse el cu pălăria în cap. Bună ziua, domnule\nînvățător! Mă căutați pe mine?\n– Tată, du-te la poartă, ce mai stai? șopti Ilinca din odaie, închizând\nfereastra. Aoleo, uite cum stă și se uită!\n– Dă în câini, Moromete! zise părintele și intră în curte însoțit de\nînvățător.\nMama dormea ostenită în odaie. Se trezi și când văzu pe fereastră\napropiindu-se de prispa casei pe părintele Provinceanu, se pierdu cu totul și\nceru fetei să-i dea fusta și bluza cu care se ducea la biserică. Ilinca săltă\ncapacul lăzii și i le aruncă, iar mama și le trase pe ea cât ai clipi din ochi.\nEra aprinsă la față de tulburare și parcă îi tremurau mâinile.\n– Ei, ho, că n-o să intre în casă! o liniști fata.\n– Taci din gură, așterne velința aia nouă pe pat.\nNiculae intră și el în casă și sări în dreptul geamului unde se piti să\npoată auzi totul fără să fie văzut.\n– Ce s-a întâmplat, mamă? Ce caută la noi? întrebă Ilinca.\n– Nu știu, de unde să știu eu? minți mama. Niculae, fugi de acolo, nu ți-\ne rușine?\nAfară, Moromete tot nu se dumirea. Îi ținea pe musafiri în picioare\nlângă prispă. Învățătorul se supără și îl luă peste picior.\n– De ce nu ne dai ceva să ședem, Moromete? Sau te-am deranjat?\n– Aoleo! se scuză Moromete tresărind. Poftiți în casă! Poftiți!\n– Lasă, nu mai poftim, stăm pe prispă, zise învățătorul cu același glas.\nArăta pentru gazdă un dispreț pe care înadins nu-l ascundea. Nici măcar\nnu se uita la el, îi vorbea uitându-se în altă parte, iar când Ilinca aduse din\ncasă două căpătâie înflorate și le puse pe prispă, învățătorul refuză la fel de\nnepoliticos, spunând să i se dea mai bine un scaun. Zăpăcită și roșie de\nrușine, fata aduse un scăunel din acelea cât șchioapa (altele nu aveau) și\nînvățătorul se urcă pe prispă și se așeză pe el țărănește. Preotul ceru și el un\nastfel de scaun, peste care însă puse căpătâiul înflorat, să-i fie moale.\n– Unde e băiatul? întrebă învățătorul.\nNiculae se înfățișă în pragul prispei dar nu se apropie, rămase acolo\ntulburat, cu capul lui mare și cu izmenele cu un crac mai lung și cu unul mai\nscurt.\n– Mai ești bolnav? îl întrebă învățătorul.\n– Nu mai sunt.",
  "– De ce ții băiatul bolnav, nea Ilie? îl întrebă învățătorul pe Moromete\nfără respect. Sau crezi că frigurile nu înseamnă boală? Păi dumneata știi că\nde friguri poți să mori? Sau unde dumneata ești sănătos, puțin îți mai pasă\nde copil?! Nea Ilie, reluă învățătorul, strâmbându-și buzele și clătinând din\ncap fără considerație, am venit la dumneata fiindcă mi-a spus părintele, dar\nsă știi că n-aș fi venit! Du-te, Moromete, se adresă apoi lui Niculae,\nfăcându-i semn cu capul. Să stăm nițel de vorbă cu tac-tău.\nNiculae pieri după colțul casei. Nu mai avea nici o îndoială: învățătorul\navea ceva în felul lui de a fi care te făcea să înțelegi că știe el lucruri pe care\ncând i le va spune lui taică-său, acesta va rămâne mut și nu va mai putea\ndecât să zică: „Bine, domnule învățător, dacă așa stau lucrurile, văd și eu că\nn-am nici o ieșire și că trebuie să-l dau pe băiat la școală.“ Și Niculae era\natât de convins că așa are să se întâmple totul, că o luă încet spre grădină să\nse culce sub dud și să trăiască singur bucuria acestor clipe hotărâtoare.\nEl se înșela însă. Învățătorul avea acea înfățișare a cuiva care știe că\nîntreprinde ceva zadarnic; dacă ținea totuși să-i spună omului ce credea, o\nfăcea în nădejdea că poate va fi totuși înțeles și atunci, cine știe, spusele lui\nvor pătrunde prin carapacea groasă pe care orice țăran o are, oricât ar fi de\ndeștept, peste creierul lui.\nPreotul însă era mai încrezător și-i arăta lui Moromete mai multă\nconsiderație.\n– De ce te-ai lăsat de politică, Moromete? întrebă el parcă încântat că\nMoromete făcuse această ispravă. Taman acum când a început mie să-mi\nplacă, nu-ți mai place dumitale.\n– Nu m-am lăsat deloc, sfinția-ta, răspunse Moromete. Îi dau înainte!\n– Atunci să te văd, ai să vii la întrunire?\n– Care întrunire?\n– Poimâne seară la Aristide, la bancă. Vine prefectul! „Îl fac pe\nMoromete ajutor de primar“, spunea Aristide azi-dimineață.\nMoromete întoarse privirea să vadă dacă preotul nu glumește. Nu\nglumea deloc.\n– Altă treabă n-am eu acuma, părinte, decât să fac politică cu Aristide!\nspuse Moromete enervat brusc.\nȘi preotul începu să râdă:\n– Păi ziceai că îi dai înainte!\n– Îi dau eu, dar… spuse Moromete și nu-și termină gândul, se supără\nparcă și mai rău și-și plecă fruntea. Sunt plin de datorii, părinte, continuă",
  "apoi după câteva clipe, ridicându-și din nou fruntea. Am făcut și eu câteva\nboabe de grâu și mă gândesc cum să fac să-mi rămână și mie să am de\npâine.\n– Lasă, nu te mai plânge cu cinci sute de duble de grâu, zise preotul, și\nMoromete îi aruncă o privire bănuitoare, întrebându-se de unde știe popa\ncât grâu a făcut el.\nÎi trecu prin cap că popa a auzit că are grâu mult și că a venit după\ncăpătat pentru biserică. Se știa că părintele Provinceanu avea de gând să\nstrângă de la oameni să zugrăvească biserica, dar celălalt paroh strângea și\nel pentru biserica lui care era neterminată și oamenii nu vroiau să dea pentru\ndouă biserici.\n– Păi, mai am altceva afară de dublele alea? zise Moromete cu un glas\ncare dădea de înțeles că dacă părintele nu avea grâu, în schimb avea leafă și\nleturghii la biserică.\n– Nu te speria, că nu ți le ia nimeni, spuse învățătorul ghicindu-i gândul.\nUite de ce am venit, nea Ilie…\nMoromete asculta jupuind un ziar împăturit să-și facă foiță pentru țigare.\nÎnvățătorul vorbi timp de câteva minute și spuse că nu se poate ca un\nbăiat așa cum avea Moromete să nu urmeze mai departe o școală\nsuperioară. Nu luă în seamă nici un fel de împotrivire. Datorii a avut\nMoromete o viață întreagă și va avea o viață întreagă. Nedându-l pe băiat\nmai departe la școală, nu va scăpa de datorii, dar de nenorocit îl va\nnenoroci; băiatului îi place cartea și va suferi cât va trăi din pricina asta, n-o\nsă fie niciodată om întreg dacă rămâne aci în sat. Asta s-o știe de la el, de la\nînvățător, care îl cunoaște pe băiat de patru ani!\n– Dă-ți băiatul la școală, nea Ilie! porunci învățătorul cu un glas a cărui\ntărie îl făcu pe Moromete să tresară cu putere. Nu e băiatul meu, e al\ndumitale. Are frați, surori! Să-l ajute! Și dacă îl dai la școală, n-o să mai\naibă el nevoie de pământ, și rămâne fraților și surorilor partea lui de\npământ. Și dacă frații și surorile nu vor să-l ajute, vinde partea lui de\npământ!\nÎnvățătorul se opri și urmară câteva clipe de tăcere. Atunci începu să\nvorbească preotul. El atrase atenția că învățătorul n-are nici un interes în\nchestia asta, dar își da seama că trebuie să-și facă datoria și să spună\npărinților care e soarta care îl așteaptă pe băiat. După care preotul începu să\ndezvolte ideea învățătorului (de fapt a mamei) că adică băiatul nu e bun de\nmuncă și că s-ar putea să moară dacă îl mai ține aici.",
  "Moromete tăcea mereu și continuă să tacă și după ce preotul se opri. Se\nvedea că e cu totul copleșit de întâmplare. Niciodată n-ar fi bănuit că fiul\nsău putea fi ceea ce spunea învățătorul că este. Pe neașteptate, ceva nou,\nasemănător unei legi neîndurătoare, se ridica în fața lui și îi poruncea:\ntrebuie să faci acest lucru!\nÎnvățătorul rupse tăcerea:\n– Hai să mergem, părinte! și Moromete, la auzul acestui glas, se zăpăci\nși se ridică în picioare.\n– Domnule învățător, stai puțin… păi… problema asta… care școală și\ncum să fac eu să…\n– Te învăț eu ce să faci, nea Ilie, îl asigură învățătorul cu un glas mai\nbinevoitor. Fă dumneata rost de bani și te învăț eu ce trebuia făcut. Bună\nseara!\nCeea ce se mai petrecu nu dură mult. Ilinca auzise totul din casă, văzuse\nzăpăceala tatălui ei și cum rostise el cuvintele din care se înțelegea că\nînvățătorul și preotul biruiseră și, fără să spună vreun cuvânt, ieși afară și se\nîntoarse repede cu soră-sa mai mare. Moromete intră în odaie, își desfăcu\nbrațele și rămase așa, nemișcat, în formă de cruce, cu înfățișarea celui care\nn-are putere să se împotrivească soartei. Urmă o luptă scurtă și îndârjită, cu\nzvârcoliri neputincioase din partea fetelor.\n– Eu sunt stăpână! puse mama capăt strigătelor și amenințărilor cu care\nfetele încercau s-o sperie. Nu vreți să-l ajutați, vând partea lui de pământ și\nam terminat socoteala. Alegeți, una din două.\nÎn grădină, Niculae citea întins pe burtă și era atât de absorbit încât abia\ncând amurgul îl împiedică să mai citească, își aduse aminte că acolo pe\nprispă soarta lui s-a hotărât de mult. Sări în picioare și, alergând în casă,\nnimeri tocmai la sfârșit, când surorile, tăcute și întunecate la față, ieșeau să\naprindă focul.\n– Mamă!? strigă.\n– Taci din gură! porunci mama cu blândețe. Poartă-te bine cu tat-tău și\nfetele…",
  "XIV\nAșteptând vânzarea grâului, Paraschiv și Nilă îngrășau caii. Se duceau\nla câmp și îi băgau în porumb, îi lăsau să jefuiască știuleții încă cruzi. Nilă\nnu zicea nimic, dar ceva dintr-însul se revolta totuși când îl găsea pe fratele\nsău dormind, iar mai încolo caii prăpădind firele negre ale porumbului.\n– Și ce-o să facem, bă, noi la București? îl întrebă el pe Paraschiv într-o\nzi, încrețindu-și în sus, a nedumerire, fruntea lui lată și groasă.\n– Cum ce-o să facem? Îți spun eu ce-o să facem! răspunse Paraschiv\nmirat că Nilă nu înțelesese până acum ce aveau să facă ei la București.\nÎntâi și întâi se vor întâlni cu Achim și vor împărți banii pe care îi făcuse\ncu oile. Cu banii de la Achim, cu banii care aveau să-i primească de la tatăl\nlor din vânzarea grâului (Moromete nu le spusese că le destinase lor banii\npe care îi aștepta de la Achim și că nu le va da nimic din vânzarea grâului),\ncu banii aceștia, continuase Paraschiv, aveau să cumpere un camion și să\nînchirieze o casă cu grajd la marginea Bucureștiului, cum văzuse el la\nmanutanța armatei când fusese militar. Știa Nilă că având cai buni (așa cum\nerau ai lor) și având un camion, puteau să câștige la București o grămadă de\nbani? Nu știa! Ei, atunci să afle! Și știa Nilă că apoi, strângând iar o sumă\nde bani, puteau mai pe urmă să închirieze o baracă la Obor, sau la Rond, sau\nla Piața Mare și că având „transport propriu“ puteau face comerț cu cereale\nși alimente?! Nu știa. Ei, păi dacă nu știa, atunci de ce vorbea?\n– Eu am fost, în armată, magazioner! explică Paraschiv supărat că Nilă\nuita acest lucru (în general Nilă uita mereu că Paraschiv nu era ca Nilă, să\nstea mereu cu capul în jos, cu fruntea încrețită și să nu înțeleagă nimic!).\nPrin mâna mea treceau mii de kilograme de arpacaș și de untdelemn și de\nvite tăiate, eu mergeam în oraș și achiziționam, continuă Paraschiv să-i\nexplice.\nStăteau pe miriște, la umbra căruței, și coceau porumb. Nilă cu\npleoapele peste ochi, mesteca rar, parcă în neștire și asculta.\n– Când venea majurul batalionului, poftim, dom’ majur, bonurile și se\nuita majurul și cântărea. Dar îmi ieșea? Păi sigur că îmi ieșea, fiindcă\nmajurul, după ce făceam predarea, poftim, dom’ majur, trei sute de lei, patru\nsute de lei, cinci sute de lei. De ce? Pentru că socoteam la scăzământ și\nputea să vie el mama intendenței, că socoteala ieșea așa cum o făceam eu.\nȘi nu era numai scăzământul, pentru că, bă, pe mă-ta, Vasile, carnea asta nu\nface zece lei, dă-mi-o cu șapte lei, că dacă nu, iau de la altul. Îl",
  "convingeam? Păi sigur că nu-i convenea și mi-o dădea cu șapte lei, dar pe\nbon cât puneam? Cât puneam, mă, Nilă?\n– De unde să știu eu cât puneai? răspunse Nilă tot așa, mestecând în\nneștire porumbul copt pe care îl mânca.\n– Cum de unde să știi? Păi dacă prețul aprobat de intendență era zece lei\nși eu luam carnea cu șapte lei, cât puneam pe bon?\nNilă își închipuia că e vorba de o socoteală complicată de cifre, care\nținea de știința de a fi magazioner, știință care dacă nu era învățată, n-aveai\ncum pricepe cât punea Paraschiv pe bon, și nicidecum că era vorba de hoție,\nîncât rămase cu fața vinovată sub privirea întrebătoare a fratelui său.\nParaschiv însă crezu că el a înțeles și dădu din cap cu reproș, adică să\npoftească acum Nilă să mai aibă îndoieli în ce privește priceperea lui\nParaschiv în afaceri.\n– Să mă văd eu la București, că nu mi-e frică mie… mai spuse Paraschiv\nși mușcă vârtos dintr-un porumb. Cu gura plină, el continuă apoi să-i\nexplice amănunțit și alte secrete ale comerțului.\nNilă nu dădea însă nici un semn de entuziasm și nici măcar de acceptare\nînțeleasă a planurilor pe care le făcea fratele său. El continua să nu înțeleagă\nceva și Paraschiv știa care era acel ceva: în primul rând Nilă nu înțelegea\npentru ce toate acestea trebuiau făcute pornind de la furatul oilor și cailor\nfamiliei. Altfel nu se putea? Paraschiv însă obosise să-i tot explice că altfel\nnu se putea și nu-i explică nici acum. În al doilea rând Nilă nu înțelegea pur\nși simplu ce însemna din punctul de vedere al legăturii lor cu familia ceea\nce aveau ei de gând să facă; rupeau cu ea, fugeau, n-aveau să se mai\nîntoarcă niciodată îndărăt, părăseau satul definitiv? Aici problema era ceva\nmai neclară și Paraschiv spuse ce gândea el.\n– După ce ne ridicăm case în București, ne însurăm, bă, Nilă, și atunci\nvenim în sat colea cu nevestele: „Ne-am însurat, dă-ne partea noastră de\npământ“, o să-i spunem tatii și vindem pământul și cu banii deschidem\nprăvălii.\n– Vezi să nu-ți dea tata pământ! mormăi în sfârșit Nilă, aruncând\ncoceanul în foc.\n– De ce să nu-mi dea pământ! Să îndrăznească să nu-mi dea pământ!\nzise Paraschiv amenințător. Crezi că mai merge așa?\nNilă nu arăta că are de gând să mai spună ceva, și Paraschiv, posomorât,\nnu mai zise nici el nimic, rumegă timp îndelungat din cotolanul copt pe care\nîl ținea în mână. La urma urmei, dacă Nilă nu înțelegea, treaba lui. Până la",
  "urmă, dacă o fi și-o fi, poate chiar să nici nu mai meargă. Numai să nu\nspună, că atunci e rău. Dacă ar ști că spune, ar încăleca chiar acum pe cai și\nar pleca. Ar pierde banii pe grâu, dar n-ar pierde caii. Fără cai și fără bani,\nnumai cu cât avea Achim, ar fi fost aproape cu neputință să încropească\nceva în București.\n– Și ce face tata aici cu banca, bă, Paraschive? Că el așteaptă să-i trimită\nAchim bani, mai spuse Nilă într-un târziu.\n– Cum ce face cu banca? Dar grâul?! se miră Paraschiv. Treaba lui, să\nvândă din grâu și să plătească.\n– Și fonciirea?\n– Fonciirea?! Lasă să le ia țoalele din casă, răspunse Paraschiv cu\nsatisfacție. Au făcut covoare din lâna oilor și eu nici o pereche de ciorapi nu\nmi-am făcut. Să nu creadă Tita și Ilinca că eu sunt prost!\nSeara se duseră pe la tușa lor, care îi primi cu gura pungă de satisfacție.\nAflase ceva și știa dinainte că acest ceva când are să li-l spună nepoților,\naceștia au să sară în sus.\n– Veniți încoace că am să vă spun ceva. Vino încoace, Nilă, prostule, că\neu când îți spuneam ziceai că așa și pe dincolo. Auziți voi? Vor să-l facă\nboier pe ăla micu. Auzi, Paraschive?\n– Pe cine să facă boier?\n– Pe ăla micu, pe zgâmboiatu ăla de Niculae. Mă-sa vrea să-l dea la\nșcoală! Și l-a pus pe tat-tău la cale. Voi nu știți nimic, degeaba stați cu ei în\ncasă.\n– Fuși d-aici, ga Mario! zise Paraschiv care știa că tatăl său nu dăduse\nnici un semn că s-ar gândi să-l dea pe Niculae la școală. Cine ți-a spus ție că\nvrea să-l dea?\n– A venit popa Petre și cu un învățător, acum o săptămână, la ei acasă!\nMi-a spus mie Marița lui Udubeașcă! Dar nu știa nici ea de ce și am aflat.\nS-a lăudat Niculae la alde fata aia a lui Boțoghină, cu care e într-o clasă, și\naia a spus mă-sii și mă-sa a spus ăsteia a lui Șutică, care are și ea un băiat\nîntr-o clasă cu Niculae. „Mario, zice asta a lui Șutică, de unde are bia, frate-\ntău Ilie, bani să-l dea pe Niculae la școală?“\n– Fugi d-aci, ga Mario, s-a lăudat Niculae la fata aia, se îndoi Paraschiv\nmai departe.\n– Așa am zis și eu, dar ce, crezi că nu l-am întrebat pe popa? L-am\nîntrebat, na! M-am dus să mă spovedesc și l-am întrebat, răspunse Guica\ntriumfătoare. „Părinte, zic, am și eu un nepot și aș vrea să se ducă și el la o",
  "școală, dar nu vrea alde ta-său.“ „Cum nu vrea? zice. Când am vorbit eu cu\nel, a spus că vrea.“ Ei?! exclamă Guica vârându-și fruntea sub fețele\nînțepenite ale nepoților. Ați văzut? Ai văzut, Nilă, unde o să se ducă\ngrâușorul vostru?\n– Vezi, bă?! exclamă și Paraschiv, uitându-se înfuriat la fratele său. Ei-\nhe! exclamă apoi amenințător și se ridică de pe pat. Să prind eu pe cineva că\ndă vreun bob de grâu fără știrea mea.\nDar Guica îi potoli repede mânia, spunându-i că nu e bine să arate că\nștiu despre ce e vorba. Interesul lor e să pună mâna pe bani, nu să-i lase pe-\nai lor cu podul plin de grâu!\n– Lasă-l pe tat-tău să vândă, și într-o noapte… puneți mâna pe bani și\nfugiți. Tot eu să vă învăț?! ■\nXV\nPe la începutul lui august, într-o după-amiază, Anghelina lui Boțoghină\nstătea în mica ei bătătură și trăgea pe războiul de țesut niște urzeală de\ncânepă. Vatică o ajuta să învârtească sulul, iar Irina ședea ca greutate pe\nscara de la pod de care se lega de obicei urzeala de țesut.\n– Aștezău! strigă cineva la poartă, adică „așa să vă ajute Dumnezeu“ și\nAnghelina răspunse fără să se uite:\n– Mulțumim dumitale!\n– O scrisoare! strigă atunci omul din drum. Fetița țâșni de pe scară și\nalergă cu toate puterile spre poartă.\nEra o scrisoare de la Boțoghină.\nMama și copiii lăsară războiul. Tatăl scria că o duce bine, s-a făcut\nsănătos și în curând avea să se întoarcă acasă. Îi era dor de copii. Era\nîngrijorat ce-au făcut ei cu seceratul și cum s-au descurcat la arie cu ceata.\nSpunea că arată zdravăn, a făcut o ceafă de boier. Povestea despre doctori și\nspunea de unul care a zis că de o boală trebuie să și vrei să te vindeci, că\naltfel nu faci nimic chiar dacă cheltui o groază de bani și iai la doctorii toată\nziua. Cât a stat la spital, mai spunea el, erau și zile când se întorcea pe-o\nparte și pe-alta. Se gândea la pământ, că a mai rămas doar cu jumătate; îi\nera milă mai ales de Irina, ce-o să se facă ea când o fi mare și a întrebat pe o\nsoră de acolo care îl îngrijea dacă fata lui n-ar putea și ea să intre într-un\nspital și să ia și ea leafă? Sora a răspuns că se poate, mai ales dacă fata a\nfost premiantă la școală și că în privința cheltuielii nu e cine știe ce. I-a dat",
  "o adresă la București, unde să se ducă după ce iese din spital, să vorbească\ncu cineva de acolo, o rudă de-a ei, și să-i spună cum să facă.\nFetița citea și chipul îi înflorise de fericire. Mama o domoli, spunând că\nunde să se ducă ea așa mică, dar Vatică îi ținu parte, spunând că nu e așa\nmică, e măgăreață mare, pleacă pe treisprezece ani. „Săracul Vatică, gândi\nmama, ar vrea să rămână singur pe cele patru pogoane“.\n– Treceți la război, spuse ea oftând. Irinico, treci pe scară!\nDe atâtea nopți cât suferise, scrisoarea bărbatului o făcuse să uite totul.\nSărăciseră, dar erau sănătoși. Cumplit lucru să sărăcești, era adevărat: să te\nuiți că nu ai, să-ți dai seama că nici nu poți avea și să fii silit să înduri fără\nnici o speranță; dar ce-ar fi putut face? Să fi furat? Să nu fi vândut din\npământ? Mai bine moartea decât pământul? Nu, au să se descurce, alții au\najuns și mai rău. Și apoi, d-aici înainte el n-avea să mai muncească așa cum\nmuncise, mereu cu gândul și cu spaima la pământ. Grija l-a îmbolnăvit.\nAcum grija asta nu mai era și nici fonciire mare nu mai aveau de plătit. Și\ndacă n-o să le ajungă să aibă ce mânca, dacă are să fie rău de tot, au să lase\nmândria la o parte și au să mai muncească și pe la alții. La urma-urmei tot\nmuncă e și oamenii sunt oameni, chiar dacă unul e sărac și altul bogat.\nAstfel gândea ea: nu muncise niciodată la alții și nu știa ce înseamnă\nacest lucru.\nO săptămână mai târziu primi și muierea lui Țugurlan vești de la\nbărbatul ei, dar nu prin poștă, ci prin cineva dintr-un sat vecin, un soldat\ncare se liberase din armată și care făcuse parte din corpul de gardă al\npenitenciarului Jilava.\nIon al lui Miai era în curte și văzând străinul avu bănuiala că trebuie să\nfie în legătură cu vecinul și prietenul său Țugurlan și nu șovăi să afle ce\nputea fi.\nO dată cu el intrară și câteva muieri, care, tot așa, avură și ele aceeași\nbănuială. Ceea ce auziră semăna a poveste. Judecata lui Țugurlan nu ținuse\nmult. Ajuns la închisoare el se pregătise dinainte pentru ceea ce știa toată\nlumea că e o închisoare, adică o încăpere cu pereți întunecoși unde erai\nbăgat și niște oameni înfricoșători la vedere care te păzeau și erau gata să te\nîmpuște dacă ai fi încercat să fugi.\n– Așa mi-a spus el că credea, preciza fostul soldat având un aer vesel,\nlucru care i se păru atât nevestei lui Țugurlan cât și lui Ion al lui Miai și\ncelorlalte muieri de neînțeles, și chiar straniu.\n– Și nu era așa? întreabă Ion al lui Miai buimac.",
  "– Nu e chiar așa, nu e dracu chiar atât de negru, spuse omul. Adică e\nrău, ferească Dumnezeu să ajungi la pușcărie, o întoarse el clătinând din cap\nîntr-un fel care voia să spună că nu trebuie înțeles greșit. Dar, adăugă el din\nnou, sunt unii care stau acolo pe viață și trăiesc!\n– Ce trai o fi ăla-a! se strâmbă Ion al lui Miai nemaiînțelegând nimic.\n– Ioane, biată Țugurlănoaia arde sufletul în ea să afle ce-o fi cu rumânul\nei și tu… Lasă omul să-i spuie, se supără una din muieri.\n– Asta mi-a spus să spun acasă, reluă fostul soldat adresându-se muierii\nlui Țugurlan. „Spune-i muierii mele, zice, că e ca la cazarmă, dar că în loc\nde instrucție, dăm cu târnăcopul. Tot așa, păduchi, goarnă, santinele și\nmâncare proastă.“ Când a venit el acolo, începu fostul soldat să\npovestească, eu eram în schimb, era într-o duminică dimineață. Când vine\nunul nou se strâng ceilalți pe el și-l întreabă la câți ani e condamnat, de\nunde e și pe cine a omorât. Au râs de el când au auzit că numai dintr-atâta l-\nau condamnat. Stătea el cam retras și când s-a adus mâncarea a început să\nmănânce. Îi era foame. Numai că n-a luat el nici de două ori și îl văz că lasă\nlingura și se uită la mine. „Ehe, tată, zic eu în gând, asta e pușcăria! Dacă n-\nai bani să-ți mai cumperi de-ale mâncării, te prăpădești.“ Vreo săptămână eu\nam escortat pe urmă niște civili la Curtea Marțială și când m-am întors, zic,\nia să vedem ce-o mai fi făcând vecinul meu de sat? Stătea tot așa retras.\n„Camarade, zice, de unde ești?“ „Lasă vorba!“ zic (că n-avem voie să\nvorbim cu deținuții), dar el nu se sperie și îmi spune că e dintr-un sat vecin\ncu al meu (nu știu cine i-o fi spus!). „Să fii sănătos“, zic și nu m-am mai\nuitat la el. Erau unii soldați care îi cunoșteau mai bine, le aduceau băutură și\nfel de fel; aveau afacerile lor, dracu să-i ia. Eu am fost transferat de fa\nCompania administrația financiară și nu prea cunoșteam serviciul\npenitenciar.\nFostul soldat se opri din povestit și rămase câteva clipe gânditor, apoi își\nridică privirea către muierea lui Țugurlan și-i ceru o cană cu apă.\n– În seara aia i-am spus bărbatului dumitale dacă vrea să scrie vreo\nscrisoare acasă, continuă el, după ce bău apa. Dar n-am apucat s-o iau,\nfiindcă am fost chemat la companie și nu m-am mai întors la penitenciar.\nDar am vorbit cu el în seara aia și m-a rugat să-ți spun să nu-i duci grijă.\nDoi ani trec ca două zile și o să se întoarcă sănătos. Spunea că să te duci pe\nla cumnatu Grigore, parcă așa a spus, și să te rogi de el să vie cu matale la\nBucurești, că vrea să te vadă.",
  "– Păi se poate? tresări nevasta lui Țugurlan și privirea ei lărgită de\nsuferință se opri pe chipul tânărului.\n– Se poate, spuse acesta, dar trebuie să fii acolo joia, că numai joia poți\nsă-l vezi.\nSe făcu tăcere. Nevasta lui Țugurlan stătea dreaptă cu privirea pierdută\nîn depărtări. Pe obrazul ei nemișcat începură să alunece lacrimi mari. Dar ea\nparcă nu știa de ele, se uita mereu în gol, cu răbdare și nădejde, așa cum se\nuitase mereu toată viața.\nÎntru târziu o întrebare apăru parcă în privirea și pe trăsăturile ei. Era\nparcă o îngrijorare.\n– Și numai atât ți-a spus? zise ea apoi.\nAr fi vrut să întrebe: omul ei nu se schimbase? Tot așa curat rămăsese,\ncum îl știa ea? Pușcăria nu-l speriase și nu cumva uitase ce fel de om\nfusese?\n– Ce să-mi spună? întrebă fostul soldat.\n– Știu și eu? Nu arăta speriat?\n– Speriat? Hm! avea niște ochi cu care parcă te apăsa.\n– Slăbit nu era?\n– Nu era neam! Adică, ce să spun, gras nu era, dar nici nu-i ieșeau ochii\ndin cap de foame, ca la alții. Știa să rabde, alții de foame se făceau ca\nanimalele. El nu! Arăta bine! Păi de-aia mi-a și plăcut de el și am venit să-ți\nspun. Că altfel, câți nu sunt care îți cer fel de fel de servicii.\n– Of, Doamne, șopti tânăra muiere luptându-se cu greu să înfrângă\nîncordarea care i se urcase în gât. Câte mai trebuie să pătimim! Taman în\nultima vreme începuse și el să se împace cu lumea și taman acum a pățit-o.\nDar bine că zici că se ține tare și nu și-a plecat genunchii. Că nu e nimic\nmai rău decât să suferi degeaba. Ți-o fi foame, se adresă apoi fostului\nsoldat. Ai venit pe drum și e departe de la Tătărăști până aici.\nÎn aceste zile Birică și Polina primiră și ei o veste. Le-o adusese la\npoartă șeful de post.\nBirică Ion era citat la judecătoria de ocol să se prezinte la data de 2\nseptembrie, în calitate de inculpat în procesul de furt săvârșit asupra\ndomnului Țudor Bălosu. Agenții forței publice erau obligați să ducă la\nîndeplinire numita citație.\nȘeful de post îl puse pe Birică să semneze și vru să afle și despre ce furt\ne vorba, dar Birică nu-i dădu nici o lămurire. Vestea îl lua pe neașteptate.",
  "După bătaia de pe miriște, nu se mai întâmplase nimic. Birică socotise\ncă, din pământul tatălui ei, Polina avea dreptul la cel puțin cinci pogoane de\npământ, nu socotise pe cele patru de pădure și tot atâtea de vie, și nici pe\ncele cumpărate de curând de la Boțoghină și Traian Pisică; de fapt socrul\nsău avea vreo patruzeci de pogoane de pământ care dacă ar fi fost împărțite\nla toți membrii familiei, cum se făcea de obicei ca să se afle zestrea de drept\na unei fete, ar fi însemnat să i se cuvină Polinei cel puțin opt pogoane, dar\nBirică spusese că un tată are dreptul să dea unuia mai mult și altuia mai\npuțin; cinci pogoane erau deci atât cât un tată părtinitor și nedrept putea să\ndea, mai ales că nici vite, nici unelte și nici altceva nu luaseră, și Polina\nspusese și ea la fel, și măsuraseră și seceraseră prin urmare cinci pogoane\nde grâu. Tudor Bălosu nu mai suflase un cuvânt, îi lăsase să secere, să care\ngrâul la arie, să treiere și să-l ducă acasă. Iată însă că îi dăduse în judecată.\nPolina era în mijlocul bătăturii cu cumnatele ei, cu mâinile și picioarele\npline de pământ, făcea chirpici pentru casă. Se apucaseră de ea îndată după\ntreieriș, cumpărând totul pe grâu, prin schimb direct, atâtea duble pentru\nsalcâmi de fundament, atâtea pentru șindrilă și metri cubi de blană – metri\ncubi și șindrila le luase Birică făcând două drumuri la munte – iar\ntâmplarului, căruia îi comandaseră uși și ferestre, îi plătiseră tot cu grâu.\nPolina se apropie și, ferindu-și brațele pline de pământ până peste coate,\nîntinse capul alături de umerii bărbatului ei și ceru să vadă și ea hârtia. O\nciti și rămase câteva clipe nemișcată. Se uitară unul la altul în tăcere.\n– Hm! făcu după aceea Polina. Ce zici, Birică?\n– Ce să zic! O să ne condamne să-i dăm grâul îndărăt, să plătim\ncheltuielile de judecată și dacă vrea tat-tău, se poate să iau și câteva luni de\npușcărie.\n– Când zice că e procesul? întrebă Polina.\n– Peste două săptămâni, la 2 septembrie.\nPolina se uită iar la bărbatul ei și încetul cu încetul ochii ei care erau atât\nde catifelați și de frumoși se micșorară și căpătară culoarea oțelului clătină\ndin cap cu îndoială: nu credea că la data aceea de 2 septembrie tatăl ei se va\nprezenta la proces. Birică clătină și el din cap. Ce voia să spună? La ce se\ngândea?\n– Nu, șopti Birică gânditor, înțelegând că soția lui îi dă toată libertatea\nsă ia orice fel de măsuri împotriva tatălui ei. Nu, să mergem întâi la proces,\nsă vedem ce face, mai spuse el.",
  "Ea își aplecă fruntea: avea dreptate omul ei, trebuia văzut… Nu se putea\nspune că tatăl ei nu avusese prilejul să-și dea seama cât de hotărâtă era ea și\nbărbatul ei să câștige această luptă. Dacă la proces el avea să îndrăznească\nsă meargă mai departe, însemna că încă nu-și dădea seama cu cine avea de-\na face.\nPolina gândea că nu mai târziu decât a doua zi după proces, el avea să\nafle o dată pentru totdeauna ce fel de fiică și ginere avea. Se duse liniștită la\ncumnatele ei să facă mai departe chirpici pentru casă. Cumnatele auziseră\ntotul și nu întrebară nimic. În dimineața aceea a secerișului înțeleseseră toți\ncă Polinei lui Bălosu nici prin gând nu-i trece să-și lase bărbatul din pricină\ncă tatăl ei nu vrea să-i dea zestre și de atunci începuseră să țină la ea. Era\nrău că Birică se bătuse cu ai ei pe miriște, dar era drept; Birică nu vroia să\nse îmbogățească din averea socrului; cerea cinci pogoane de pământ,\ndreptul cât de cât al Polinei; și dacă acum venise citație pentru proces,\nrușinea era pentru Bălosu și familia lui, nu pentru Birică.\nXVI\n– Ei, Niculae, hai acum cu mine să vedem dacă poți să mergi la școală\nsau nu. E nenorocire, Niculae! Am crezut că, hai, că n-o fi el prețul grâului\nca acum un an, că piața mai scade când se face grâu mult, dar să scadă el la\njumătate, asta n-ași fi crezut niciodată că o să se întâmple. Sui-te sus și fă-ți\ncruce. Dacă ne întoarcem cu grâul îndărăt, n-am ce să-ți mai fac, sărac de\nsufletul tău!\nMoromete încărcase căruța cu grâu și se ducea să încerce piața de la\nPitești. La gară, la obor și la oborul mare din Costești fusese lumea ailaltă,\nnu mai avea nevoie să se ducă și el. Era de dimineață. Niculae se urcă în\ncăruță peste cergă, deasupra grâului și, de înfigurat și înspăimântat ce era, i\nse auzeau dinții clănțănind în gură.\nNenorocirea de care pomenea Moromete amenințase tot timpul satul. Cu\ntoate că trecuse mai bine de o lună de zile de la treieriș, prețul grâului\nrămânea mereu același ca la început, adică scăzut la jumătate față de anul\ncare trecuse. Cu toate că Moromete auzise mereu și văzuse și cu ochii lui\ncum oamenii, neliniștiți și furioși, se întorceau cu căruțele cu grâu îndărăt,\nel nu luase în seamă amenințarea, nu crezuse în ea nici o clipă. Își spunea –\nși avea dreptate – că fiind grâu mult, oamenii se repeziseră prea fără\nsocoteală cu căruțele în oboare și firește că negustorii știuseră să-i",
  "primească cum se cuvine. Dar timpul trecea și dubla de grâu nu urca nici\nmăcar cu cincizeci de bani.\nNevenindu-i însă să creadă, și cum septembrie se apropia și Niculae\ntrebuia să plece, Moromete încarcă șaptezeci de duble în căruță și plecă spre\nPitești, o piață mai îndepărtată, al cărei preț se zicea că era mai bun. Trebuia\nsă vândă negreșit, nu mai putea aștepta.\nPlecaseră de dimineață de tot și soarele răsări târziu în urma lor.\nMoromete ținea hățurile în mână, îndemna caii fără încetare și timp de\ncâteva ceasuri, trecând peste poduri și bariere, prin sate și păduri, urcând și\ncoborând vâlcele, el nu scoase nici un cuvânt, nici o exclamație, nici măcar\natunci când ar fi fost trebuincios pentru cai; încorda doar brațul și ridicând\nbiciul lovea îndesat; odihniți și grași, caii duceau la trap căruța încărcată,\nsforăiau și scuturau din cap.\nSoarele răsărit îl lumina și îl încălzea pe Moromete din spate, dar el nu-l\nsimți și nu-i văzu lumina. Nu văzu nici oamenii de pe drum și nici casele-pe\nlângă care treceau. Cu această grabă și cu această orbire încerca să fugă el\nde un gând care îl urmărea: ce va face dacă la Pitești va fi aceeași piață?\nNiculae stătea și el în căruță la fel ca și tatăl său, mut, nemișcat, în prada\naceleiași așteptări încordate…\nMultă vreme nu văzură nici unul căruțele cu care se întâlneau.\nAceste căruțe semănau într-un fel izbitor cu a lor, adică aveau aceeași\ncergă de cânepă pe deasupra acoperind ceva. Dar, deodată, Moromete le\nvăzu și trase de hățuri.\n– O, hooo!… exclamă cu tot pieptul, mai lung și mai tare decât era\nnevoie și, deși caii se opriseră, mai adăuga încă: Ho! Ho! Se răsuci apoi cu\ntot trupul și strigă în urmă: „Bă, rumânilor!“\n– Ce este, măi tăticule?\n– Ia opriți nițel.\nEra un șir întreg de căruțe și se opriră uimiți la auzul acelui glas încordat\ncare voia parcă să le dezvăluie o taină.\n– De unde veniți, mă, voi? fură întrebați cu același glas.\n– De la Pitești, tăticule, răspunseră câțiva deodată.\n– Cu ce sunteți?\n– Cu grâu.\n– Și unde vă duceți?\n– Acasă.\n– De ce?",
  "– E grâu mult.\n– Ei, și?\n– Nu cumpără nimeni.\nAici întrebările se opriră. Se scurseră câteva clipe și se auzi nesfârșită și\nuriașă tăcerea câmpiei, apoi sforăi un cal, își aduseră aminte de ei înșiși, și\ncei cu șirul de care îndemnară vitele să pornească.\n– Ce-i facem, Niculae?\n– La Pitești, tăticule! porunci și se rugă Niculae și glasul său, arzând ca\no flacără, îl răsuci repede pe om cu fața înainte.\nMerseră toată noaptea și dormiră cu rândul. Când căruța ajungea la o\nrăspântie de șosele și se întâmpla ca tatăl să doarmă, Niculae îl deștepta să-i\narate drumul și tatăl spunea: drept înainte, sau hart caii, sau hăț. Mergeau\ndin ce în ce mai greu, erau din ce în ce mai numeroase dealuri și văi și de la\nmiezul nopții Moromete nu mai dormi.\nDimineața, Niculae se deșteptă ud de rouă. Căruța scârțâia pe o șosea\nnecunoscută, cu pulbere puțină, albă ca sarea pisată, cu pietriș ascuns\ntrosnind mărunt sub șinele roților. Moromete mergea pe jos și ceva din\nînfățișarea lui și din felul cum mergea cu caii atrase băiatului luarea-aminte.\n– Tată, unde suntem?\n– Am trecut de Pitești.\n– De ce?\n– N-avem loc de căruțe.\n– Și unde mergem?\n– La munte.\n– De ce nu m-ai sculat să văd și eu Piteștiul?\n– Ai să-l vezi când ne întoarcem. Uite, zise tatăl mergând alături de\nroată și dezvelind un colț de cergă. Ia și mănâncă.\nLângă pâinea de acasă era un pachețel cu ceva. Băiatul îl desfăcu, și\nmirosul șuncii afumate făcu nările lui subțiri și străvezii să palpite. Începu\nsă mănânce.\nÎnainte ca soarele să apună, muntele începu să-și dea de veste\napropierea, între sate, șoseaua era mai puțin umblată ca la șes. Din depărtare\nse făcea simțită răcoarea; privirea obosea, trecând de la un munte la alt\nmunte, de la o râpă prăpăstioasă la un ascuțiș înalt, iar liniștea era aici mai\naspră, mai lipsită de taine, ascuțea auzul și întețea bătăile inimii. Niculae\nbăgă de seamă că tatăl său arată schimbat. În afară de faptul că tăcea, fața\nlui se urâțise, fruntea parcă i se făcuse mai mică, nasul mai mare, părul tuns",
  "scurt se vedea de sub pălărie ca al unui străin… Niculae se simți și el străin\nîn liniștea aceasta străjuită de munți neprietenoși. În curând însă își dădu\nseama de ce se schimbase tatăl său așa: se întâlneau din când în când cu\ncăruțe și văzu cu ce ochi se uita tatăl său la ele. Erau căruțe de-ale lor, de la\ncâmpie, se întorceau acasă goale. Veneau deci de la munte după ce\nvânduseră grâul. Niculae se uită din nou la tatăl său și se sperie: niciodată\npână acum nu crezuse că el poate avea o privire atât de turbure și de\ndușmănoasă.\n– Tată! șopti.\n– Ce vrei tu?\nNiculae simți cum inima i se micșorează.\n– Ce vrei? repetă tatăl și se uită înapoi și privirea lui turbure îl zăpăci pe\nbăiat.\nTrecură astfel ceasuri lungi. Abia într-un târziu Moromete înfășură\ncapătul hățurilor de vârful loitrei, înfipse biciul în grâu și-și plecă fruntea.\nCe se petrecea? îi ura pe cei care cutreieraseră înaintea lui aceste râpe, în\ncăutarea de prețuri mai bune, ca și când dacă aceștia vânduseră n-ar mai fi\nrămas loc și pentru el. Ce însemna acest lucru?\n– Ce e, Niculae, tată? Te doare ceva?\n– Nu…\nMoromete se întoarse și puse mâna pe piciorul slăbuț al băiatului. Îl\nstrânse ușurel și se uită la fața lui. Cum stătea aplecat spre genunchii\nbăiatului, acesta îi văzu întâi mustățile și se rușina că i se păruse mai înainte\ncă tatăl său era urât. Tatăl său semăna uneori cu Ștefan cel Mare (fără\npletele acestuia), iar alteori, când purta căciulă și era supărat, aducea puțin\ncu Matei Basarab.\n– Atunci de ce mă chemași? Ți-e foame? întrebă Moromete.\n– Nu…\n– Te-ai săturat de mers?\n– Nu! protestă Niculae. Tată, de ce nu întrebi pe unul din ăștia care au\nvândut?…\nMoromete își retrase mâna. Copiii pătrund în sufletul unui om repede și\nnecruțător. Abia auzind-l pe băiat își dădu seama Moromete că se ferise să\nintre în vorbă cu cei care vânduseră. Era furios pe ei, pe graba lor și poate\nchiar pe norocul lor: dacă ei dăduseră grâul bine, luaseră caimacul și acum\npoate că și scăzuseră prețurile în urma lor. Opri căruța unuia care se",
  "întorcea gol și îl întrebă până unde s-a dus și cu cât a dat grâul. Omul\nrăspunse că a fost cam departe, dar a dat grâul bine.\n– Cu cât?\n– Cu șapte lei.\n– Ce înseamnă asta? întrebă Moromete.\n– Șapte lei peste Pitești.\nMoromete întoarse capul înainte și porni caii. Asta însemna bine la omul\năsta? Pentru șapte lei la dublu să bați drumul prin creierii Carpaților?\n– Credeai că e mai mult? strigă omul din urmă.\nMoromete opri caii.\n– Păi eu așa credeam… mărturisi el cu o dezamăgire naivă în glas.\n– N-au mocanii bani! explică celălalt. Iarna au ei mai mulți bani.\n– Păi poate cineva să păstreze grâul până la iarnă, domnule? protestă\nMoromete către cel din urmă, ca și când acela ar fi pretins contrariul și din\npricina asta se și supără parcă brusc pe el și-i întoarse spatele.\nÎn sfârșit, după două zile și-o noapte, Niculae, recunoscând vechiul fel\nde a fi al tatălui său, behăi de bucurie ca un ied în aceste locuri necunoscute\nși se agăță și-l trase fără nici o noimă pe tatăl său de flanelă. Moromete\nîndemnă caii și râse pe sub mustață.\n– Auziși ce zicea ăla?! îl luă apoi martor pe Niculae. Un creștin și el! S-\na dus la munte și a dat grâul cu douăzeci și șapte de lei dubla!\n– Tată, dacă mocanii nu fac grâu și porumb, de unde au ei bani?\n– Păi tu n-ai învățat la geografie? Care sunt bogățiile țării? îl examină\nMoromete sever. Ia vezi, că dacă la examen nu ieși bursier, n-am de unde da\nșapte mii de lei pe an!\nNiculae întâi râse, dar apoi începu să-i turuie gura de localități unde se\ngăsesc bogate zăcăminte de fier, aur, sare, aramă, var, aluminiu, cu\nindustriile lor cu tot.\n– Oamenii ăștia de pe aici, îl întrerupse Moromete văzând că știe, mai\nlucrează și în păduri, fac șindrilă din brad, metri cubi de construcție, obezi,\nfel de fel de putini și butoaie, unii sunt zidari, alții sunt ciobani, au livezi fac\nțuică, fac drojdie, fac poame și… ghici mai ce? Poșircă, mă, Niculae\nîncheie Moromete cu dispreț binevoitor și Niculae îl trase iar de flanelă.\nCând soarele apuse, Moromete îi făcu băiatului o destăinuire: aveau să\ntragă și să mâie chiar la femeia aceea despre care povestise el acum două\nierni, când fusese la munte cu Tudor Bălosu. Își mai aducea aminte?",
  "Numai că Niculae fu cam dezamăgit de felul cum îi primi mocana. De\nbucuroasă era ea bucuroasă, așa cum povestise tatăl său, dar lui nu i-a\nplăcut nici pâinea, nici ciorba de fasole și nici mâncarea de prune pe care le-\no puse ea pe masă. Pâinea era parcă făcută din uruială, fasolea n-avea nici\nun gust, iar prunele erau leșinate. Numai țuica era bună.\nA doua zi vândură grâul în sat, iar pe la prânz, împăturind banii și\nvârându-i la brâu, Moromete oftă cu tristețe și-i spuse băiatului:\n– Râdeam de ăla, Niculae, care a dat grâul cu douăzeci și șapte dubla!\nNoi l-am dat cu douăzeci și șase!\nPorniră îndărăt, iarăși tăcuți și tatăl și fiul. Erau însă împăcați și\nMoromete ajunse chiar la concluzia că șase lei peste Pitești e un preț destul\nde bun. Ce puteau face?\nLa Pitești tatăl arătă băiatului orașul și îi arătă oborul de cereale. Niculae\nrămase buimăcit de mulțimea de oameni. Nu se vedea de la o margine la\nalta, iar înghesuiala căruțelor era de neînchipuit. Cum ele trebuiau să se\nmiște, unele să dea înapoi să iasă, altele să-și facă loc să intre, roțile se\natingeau, oiștile intrau una în alta, sușlețul uneia strivea capetele boilor din\nspate… Se auzeau îndemnuri mânioase, alteori cineva răcnea înjurând\nînspăimântător… Și aceleași cergi de cânepă cenușie, întinse peste căruța\nplină sau pe fundul gol al căruței zăcând stoarse. Căruțele cu boi erau cele\nmai liniștite. Fără ele îți trecea prin cap că n-ar avea cine să împiedice o\nzăpăceală a cailor, o bătălie ca în cărțile de istorie, cu bice în loc de săbii și\ncu înjurături în loc de strigăte războinice.\nUndeva în fund se vedeau magaziile si rampele de descărcare. Agenții\ncaselor de comerț treceau printre căruțe și dădeau bonuri. Purtau pălării albe\nde paie și pantaloni de asemenea albi. Treceau de la căruță la căruță, vârau\nadânc mâna sub cerga țăranului, lăsau să li să scurgă grâul din palmă și\nstrigau: șaptesprezece lei; nouăsprezece cincizeci; douăzeci și foarte rar\ndouăzeci și unu. Acesta era prețul grâului și uneori, la câte o căruță, nu\nstrigau nimic și nu dădeau nici un bon; asta însemna că grâul acela avea\nprea multe corpuri străine sau că bobul lui era prea sec.\n– Se scurge grâul rumânilor, Niculae, se varsă ca apa. De la treierat și\npână la culesul porumbului tot așa cum vezi… Se varsă sudoarea noastră, se\nstrânge în magazii, Niculae…\nMoromete vruse să facă la obor un popas. Apucă însă hățurile și dădu cu\nbiciul în cai; era mânios și multă vreme se uită drept înaintea sa. Ai fi zis că\nse teme că uitându-se înapoi își va pierde stăpânirea de sine.",
  "În zilele următoare el încercă să mai glumească, să-i spună lui Cocoșilă\ncă a făcut-o fiartă cu grâul („am dat, Cocoșilă, din șaptezeci de duble,\ntreizeci și cinci pe degeaba“, adică numai pe primele treizeci și cinci a luat\nel cincizeci și doi de lei pe dublă, cum plănuise, dar pe celelalte nu mai\nluase nimic…), încercă să se amăgească spunându-și că totuși prețurile se\nvor urca, întârzie ceasuri întregi în poiana ferăriei lui Iocan și toate acestea\nîn speranța că doar-doar va veni cineva sau se va auzi de undeva că se va\nîntâmpla un lucru, o mișcare undeva, sau nu știe ce răsturnare, nu se știe ce\nlege, care dacă n-ar schimba cu totul situația, în orice caz s-o țină pe loc, să\nstea pe loc banca, să nu se miște fonciirea, să nu plătească nimic pentru\nșcoala lui Niculae și numai negustorii să nu stea pe loc, numai pentru ei să\ntreacă timpul și să-i silească în felul acesta să urce prețurile.\nTimpul trecea însă pentru toată lumea și Niculae îi dădu primul de veste\ncă peste trei zile trebuie să plece la Câmpulung pentru examenul de\nadmitere.\nSe duse cu Niculae.\nFiindcă tot pleca la munte – Câmpulungul era un oraș de munte – mai\nîncarcă o căruță de grâu și o vându pe drum cu același preț.\nÎi mai rămânea astfel în pod jumătate din grâu. Erau totuși în picioare\njumătate din speranțe. Fetele se împăcaseră cu gândul de a nu mai pretinde\nceva din munca lor (aveau să aibă în schimb partea de pământ a lui Niculae\nși nu era puțin să te măriți în loc de două pogoane, cu trei), iar Paraschiv și\nNilă se arătau și ei parcă mai înțelegători (nu spuseseră nimic că se\ncheltuiau bani cu fratele lor vitreg), încât speranțele din pod, așa\nînjumătățite cum erau, dacă erau amânate până când prețul grâului avea să\nse ridice, puteau să se împlinească.\nXVII\nAstfel că datoriile trebuiau amânate și ele; toate datoriile, fiindcă nici\nuna nu putea fi plătită!\nParaschiv, care fusese de față când tatăl său spusese acest lucru, îndată\ndupă plecarea lui, îndată chiar după ce căruța se îndepărtă de casă cu\nNiculae în ea, se adresă Titei rânjind:\n– Din gură e lesne să amâi, și e lesne să-l sui pe Niculae în căruță și să-l\nduci la școală, dar ce-o să te faci când o veni colea banca si fonciirea să dai!\nAșa, din gură, pot să zic și eu: am zece mii de lei! Dar îi am?",
  "Paraschiv stătea pe prag în locul unde stătea de obicei tatăl său. Fără\nMoromete, tinda arăta acum parcă goală; nu-i stătea deloc bine lui\nParaschiv acolo pe prag. Fiindcă Tita nu răspunse, iar mama intră în odaie\nca și când n-ar fi auzit, Paraschiv continuă cu ideea lui, deosebirea dintre a\nspune din gură și a avea.\n– E cel mai lesne! reflectă el. Nu așa, mă, Nilă? îl luă el martor pe frate-\nsău. Vine colo iarna și n-ai dulamă pe tine și trebuie să ieși să dai caii la\napă. Zici din gură: „Ia dă, bă, dulama să mă îmbrac!“ Dar ai dulamă?!\nMamei i se păru că este iarăși vorba de fusta ei pe care și-o făcuse anul\ntrecut din lâna oilor și nu rabdă să nu răspundă:\n– Ca să ai dulamă trebuie să torci, zise ea din odaie. Pune mâna pe fus și\ntoarce!\n– Știu eu că ți-ar place, dar n-ai găsit prostul ăla, răspunse Paraschiv fără\nrespect. V-ați apucat să-l faceți pe ăla micu boier, dar să vedem ce-o să\nfaceți când o veni colea fonciirea și banca?\n– Abia așteptași să plece tat’ tu, dar crezi tu că nu se întoarce? zise\nmama de după ușă cu un glas neliniștit. Fonciirea și banca să le plătiți voi,\ncă de aia i-a dat drumul lui Achim la București. Ce te mai arde și pe tine să\nte faci boier! Ce te-ai mai face, dacă ai avea cu ce! Te vede Dumnezeu că-l\ndușmănești pe ăla micu fiindcă învață carte. Pe tine nu te-am dat la școală?\nDe ce n-ai învățat?\n– O sută de inși cu carte și nu mă dau pe ei! răspunse Paraschiv cu\ntrufie.\n– Vezi-ți de deșteptăciunea ta, lasă-ne pe noi! mai spuse mama și se\nînchină la icoană. Abia termină însă crucile și continuă: Banca să faceți ce\nștiți, fiindcă voi ați fost ăia care nu mai puteați cu gurile căscate după bani.\n– Dar lâna de la oi a fost bună! Ehei! amenință Paraschiv cu glas\nacoperit, vrând pe de o parte să spună că iată cine a trăit și trăiește bine de\npe urma băncii, dar lasă că de-aici înainte o să curme el acest trai.\n– Ce-ai să faci? îl sfida mama ieșind în tindă și apoi pe prispă. Uite colo\nlână, niște velințe și niște pături, ia-le și sătură-te cu ele! Altceva mai ai ce\nsă mai iai?\nȘi se dădu jos de pe prispă și porni spre grădină să nu-l mai audă. Ce\nciudat lucru! Cât fusese tatăl aici, nu scosese un cuvânt și iată-l acum ce\nieșea din el! Ce-a vrut să spună cu banca și fonciirea? El vorbea ca și când\nn-ar fi avut nici o legătură cu aceste datorii și amenința fără rușine. De unde\nrăbufnirea asta? Achim fusese lăsat să se ducă la București; ce mai vroia? I",
  "se spusese doar limpede că cheltuiala cu Niculae era din dreptul fetelor, din\nmunca lor. Scăpată de grija lui Niculae, mama simți acum că vechile ei\ntemeri n-au părăsit-o deloc. Își spunea iarăși că de-ar fi să rămână singură\ncu copiii vitregi, n-ar avea nici o scăpare, ar arunca-o pe drumuri chiar a\ndoua zi.\nMama avea două vieți și, adesea, cea din timpul nopții era neliniștitoare.\nCu ochii deschiși, nimic nu i se părea greu de îndurat, ar fi putut răbda chiar\nși izgonirea din casă. Noaptea însă, în vis, faptele ei și ale altora începeau\ndin nou să trăiască și în această a doua viață puterea ei de a înțelege și a\nîndura se prăbușea sau se înălța fără voința ei. Trecuseră ani îndelungați și\nnu izbutise să afle decât foarte puțin din taina acestei vieți.\nAdevărul unei bucurii sau liniștea unui gând curat erau deseori puse la\nîndoială în timpul nopții, iar alteori îndoiala și apăsarea din timpul zilei erau\nstrăluminate în somn de bucurii mari.\nDe câte ori avea ceva cu Paraschiv, chiar și numai în gând, Catrina\nMoromete îl visa apoi toată noaptea, și astăzi își aduse aminte de acest lucru\nabia după ce se certă. Era însă prea târziu să mai dreagă ceva, gândul rău îl\navusese, nu se înșela față de ea însuși, și de frică se hotărî să se culce târziu\nși să se culce ostenită, poate că va trece noaptea fără să i se turbure sufletul.\nSe apucă și cără nenumărate căldări de apă, sapă și udă straturile de\nzarzavaturi și grădinița cu flori, făcu singură de mâncare și tocă tot singură\nierburi pentru păsări. Puse apoi mâna pe lopată și curăță cotețul de păsări,\nrâni la porc…\nParaschiv stătea pe prispă și juca tabinet cu Nilă, dar ea nu-i vedea pe\nnici unul și nici la ea nu se gândea. Uitase de sine și de toți. Dădea\nmișcărilor ei acea distanță dintre ea și lucruri în care trupul, dăruindu-se\nîntreg mișcărilor pe care le făcea, ferea sufletul de urmările rele ale acestor\nmișcări cum ar fi fost gândul că munca este istovitoare sau murdară,\nnemeritată sau nepotrivită. Din pricina asta Nilă, de obicei mai atent, nu\nbăgă nici el de seamă că mama umbla cu lopata în mână, un lucru față de\ncare și un străin s-ar fi simțit rușinat; juca tabinet și pierdea mereu și fruntea\nîi era încrețită în sus, a uimire și nedumerire că fratelui său îi veneau cărțile\nîn așa fel încât lua de jos tot ce dădea el.\nTerminând și cu cotețele, Catrina trecu în spatele casei și începu să\ncurețe cu o săpăligă scaieții care creșteau pe lângă gardul dinspre curtea lui\nBălosu. Ostenise și într-o vreme rămase nemișcată, cu palmele pe coada\nsăpăligii. Își apleacă urechea minții asupra stării ei lăuntrice, dar nu putu să-",
  "și dea seama dacă sufletul i s-a liniștit. Se uita în zare fără să vadă, trudită și\nmâhnită. Cerul era larg și lumea fără margini, dar viața omului se învârtea\nînăuntrul unei curți ca într-o închisoare. Adânc și luminos era cerul, dar aici\njos era o casă împrejmuită cu gard și sufletul omului se chinuia aci,\nîntunecat și orb. „Iisuse Cristoase, se rugă mama, luminează sufletul lui\nParaschiv și luminează-l și pe-al meu.“\nVăzând-o așa nemișcată, Aristița Bălosu se apropie încet de gard.\n– Ai ostenit, Catrino! șopti ea. Eu zic că ai cărat mai mult de douăzeci\nde căldări de apă.\nCatrina tresări.\n– Ce să fac?! Omul e dator să muncească! spuse ea. Mai rău o fi când n-\noi mai putea. Parcă nu auzii azi mașina, schimbă apoi vorba după câteva\nclipe de tăcere, nu mai ai ce coase?\nAristița oftă:\n– Spun și eu… să nu m-audă Tudor… Mi s-a urât, Catrino! Uite-l, mai\nadineauri a venit de la ocol… N-aș fi crezut, Catrino, să ajungem în judecăți\npărinți cu copii.\n– A! se sperie mama. Ce judecăți?\n– Uite cu Polina! S-a măritat contra lui tat-său, tat-său nu vrea să-i dea\npământ, s-au bătut cu al lui Birică… acuma, am ajuns să ne judecăm! Azi a\nfost proces! S-a amânat, continuă Aristița văzând uimirea vecinei. Noroc de\njudecător, cică ar fi unul bun care nu prea ia în seamă advocații, „Împăcați-\nvă, zice, vă dau termen“. Tat-său a sărit în sus, că nu vrea să se împace, și\nPolina… Aristița făcu un gest și oftă. Cică ar fi strigat acolo la alde tat-său:\n„Lasă că ai să te împeci tu, te fac eu să te împeci“. Și Victor mai rău ca tat-\nsău: „Câtă viață oi avea, zice, cu mine n-ai să te împeci, Polino“. Fratele îi\nspune sorii! exclamă Aristița îngrozită. Nu știu ce să mai fac cu ei! Văz că\ntu, Catrino, te mai duci la biserică, dar eu degeaba mă duc…\n„La alții mai rău ca la noi“, își spuse Catrina, dar seara, când se culcă,\nsimți că truda din timpul zilei tot nu-i alungase neliniștea pricinuită de\ncearta cu Paraschiv și îl visă numaidecât ce adormi. Se făcea că Paraschiv\nstătea în mijlocul bătăturii și strângea de gât o purcea albă; o ținea cu\npicioarele în sus și o sugruma; purceaua țipa ascuțit și fața ei cu rât alb și cu\nochii roșcați se schimba și ba era purcea, ba era Ilinca… Se auzeau țipete:\n„Mamă, mamă!“\n– Mamă!",
  "Catrina sări în sus înfricoșată. Era chiar Ilinca la căpătâiul ei și în clipa\nurmătoare auzi țipete undeva în noapte, parcă la spatele casei.\n– Ce este?\n– Arde casa lui Bălosu.\n– Săriți! strigă mama, uitând într-o clipă de visul ei urât.\nAlergă în tindă după căldarea cu apă și pieri pe după spatele casei.\nParaschiv și Nilă săriră și ei. Casa lui Bălosu ardea dintr-un colț cu o\nvâlvătaie care clătina rar și liniștit întunericul nopții; dacă ar fi fost vânt, s-\nar fi întins numaidecât peste tot acoperișul. Dar și așa, în liniștea aceasta\nneagră, flacăra roșie amintea parcă iadul cum trosnea și făcea să urce și să\ncoboare asupra ei grămezi uriașe de întuneric.\n– Săriți, săriți! țipau femeile, deși sărise să stingă focul aproape toată\nlumea din acea parte a satului.\nCâțiva bărbați îndrăzneți se urcaseră pe acoperiș, foarte aproape de\nflacără și aruncau una după alta gălețile cu apă care erau aduse în goană de\nla fântână. Nu era prea aproape fântâna și primejdia era mare, încât țipetele\nși îndemnurile nu mai conteneau. Țipau mai ales vecinii lui Bălosu,\nmuierile care se temeau că focul s-ar putea întinde și la ei. Temerea nu era\nfără noimă, cu toate că în aer nu se simțea nici o adiere, dar flacăra părea o\nființă vie, un balaur amenințător care printr-o voință dușmănoasă putea să-și\nîntindă limbile și spre acoperișurile vecine.\nNu trecu însă multă vreme și se văzu că flacăra ardea acolo liniștită.\nSe aduseră scări și în curând vâlvătaia începu să scadă. La întrebările\noamenilor, Tudor Bălosu răspundea unul și același lucru: nu știa cum de i-a\nluat casa foc. Au scos cenușa din vatră cu tăciuni în ea? Nu, cenușa era\nscoasă dimineața și nu la spatele casei, ci departe, în fundul grădinii, o duce\nmuierea. Atunci, cum au țâșnit scântei pe coș? Nu știa nimic. Nu puteau\nțâșni scântei tocmai spre colțul casei jos la tălpici; dacă ar fi țâșnit de pe coș\nar fi trebuit să ia foc acoperișul; și acoperișul era de tablă și cel mult la\nstreașină putea ajunge o scânteie; dar nu de la streașină, ci de jos se\naprinsese. Era limpede: cineva a dat foc casei.\nMuierile își făceau cruce, obosite și speriate. Se duceau acasă\nîntrebându-se în dreapta și în stânga cine ar fi putut să dea foc.\nSingură în odaie – fetele și Paraschiv și Nilă dormeau tot afară – Catrina\nMoromete îngenunche în fața icoanei și începu să se roage. Ea bănuia cine a\ndat foc casei lui Bălosu. Își aminti de ceea ce îi spusese Aristița de după\ngard și se gândi la Birică.",
  "De fapt, nu Birică, ci chiar Polina, cu mâna ei, pusese focul; venise pe\nîntuneric cu o sticlă de gaz și fugise apoi prin fundul grădinii. Dăduse foc\nnumai la un colț. Tatăl și fratele ei nu erau proști să nu înțeleagă că dacă nu\nsting procesul contra bărbatului ei, le va aprinde toată casa. Lupta nu se mai\ndădea cu martori, ziua în amiaza mare, cum se întâmplase până acum, ci pe\nascuns, noaptea pe întuneric și cu o îndârjire mai mare și mai primejdioasă\nca înainte.\n„Iisuse Cristoase, se rugase mama în genunchi, ne-ai apărat până acum,\napără-ne și de aici înainte. O fi el Paraschiv rău și întunecat la suflet, dar\ngânduri de astea, Mântuitorule, știu că nu l-ai lăsat să aibă.“\nXVIII\nCând peste câteva zile Moromete se întoarse de la Câmpulung – Niculae\nera de-a dreptul fericit, reușise la examenul de admitere printre primii din\ncâteva sute de candidați – mama nu socoti că mai trebuie să-i mai spună și\nbărbatului ei de răbufnirea lui Paraschiv. O stăpânea încă gândul acela că\nfață de alții, față de ai lui Bălosu de pildă, feciorul vitreg nu era chiar atât de\nînfricoșător cum i se păruse ei. Visele sunt vise, uneori visezi rău și nu se\nîntâmplă nimic; visul rău e gândul care n-ai scăpat de el, care ți se\ncuibărește în suflet și e numai al tău, venit din păcatele tale.\nCatrina gândea astfel și din pricină că Paraschiv se purta parcă mai bine\ncu ea, el arăta ca și când s-ar fi temut ca mama vitregă să nu-l spună și\nCatrina gândea că dacă lui Paraschiv îi e frică de tatăl lui, atunci nici ea n-\nare de ce să fie îngrijorată.\nEa nu se înșela, dar n-avea de unde ști că teama lui Paraschiv era de altă\nnatură; el făcuse o prostie lăsând să i se simtă o parte din gânduri și se\ntemea că dacă mama vitregă vorbește, tatăl ar putea deveni bănuitor. În\naceste zile el se arătă mai vorbăreț și mai vesel și se interesă chiar de\nexamenul lui Niculae, întrebându-l de câteva ori cu bunăvoință:\n– Ei, și acuma când te duci la școală, Niculae?\n– Peste două săptămâni, răspundea Niculae și mama auzea și își spune\ncă, deci, făcea bine tăcând.\nÎn duminica următoare, însă, dimineață, intră în curte Jupuitu. Nu era\n„nimeni“ acasă, adică tatăl era pe la oameni. Dar agentul de urmărire se\nașeză pe prispă și porunci scurt:\n– Să vie imediat aici!",
  "Moromete nu era departe, era la Dumitru lui Nae, pe marginea șanțului,\nși veni repede acasă.\n– Moromete, îl întimpină Jupuitu, ridicându-se în picioare, plătește\nfonciirea.\n– Păi n-am plătit-o?! exclamă Moromete plin de uimire și se opri la\ndistanță, cu mâinile în șolduri.\nDar agentul, posomorât, nu mai stătu ca înainte la discuție. Moromete\nvroia să spună că dacă a plătit acum trei luni jumătate din ea, însemna că a\nplătit-o toată; începea iar comedia și agentul se săturase.\n– Dacă peste două ceasuri nu vii imediat la primărie să plătești, mă\nîntorc cu șeful de post și-ți iau vita din grajd, spuse el. Bună-ziua!\nMoromete, ca de obicei, nu se sperie de această amenințare. E drept că\nniciodată nu se arătase Jupuitu atât de categoric, dar poate că îl lua și pe el\nla rost perceptorul și înțelese că trebuie să se ducă iar pe la primărie și să\nfacă ce-o face să amâie plata până mai încolo… Trebuia să vorbească cu\nperceptorul, numai acesta putea să-l amâie.\nPlecă liniștit la primărie. Nu se putea, doar nu erau nebuni; la iarnă\nprețul grâului avea să se ridice de două ori cât acum, avea să vândă și să\nplătească atunci, era limpede ca lumina zilei, doar n-o să-l silească să piardă\njumătate din grâul pe care îl mai avea. Pierduse pentru Niculae fiindcă n-\navusese altă scăpare, dar în chestiunea asta plătise totdeauna când îi venise\nmai bine.\n– A! Ce faci, Moromete, bine că te văd! exclamă primarul din biroul\nsău, care avea geamul deschis spre șosea. Se apropie de geam și îl chemă pe\nMoromete înăuntru: hai că am ceva de vorbit cu dumneata!\nMoromete intră, dar primarul rămase în picioare: nu-i întinse mâna lui\nMoromete și nici nu-i spuse să stea pe scaun.\n– Am avut de două ori întrunire la bancă, spuse el. Credeam că ai să vii\ncu Cocoșilă și cu Dumitru lui Nae, dar nu te-am văzut.\nMoromete nu-i răspunse imediat și Aristide îi întoarse spatele și se duse\nla fereastră. Avea neplăceri.\nÎntâmplarea cu Țugurlan se răspândise în tot satul și de teamă să nu se\nrepete și cu alții, trebuise să-i poruncească lui Tache să se poarte cu grijă cu\noamenii. Nu izbutise nici șeful de post, care negase că i s-ar fi luat arma în\nziua aceea și legiunea de jandarmi n-avusese ce să-i facă. Apoi, ce se\nîntâmpla acum, de ce nu mai veneau oamenii la întruniri? Nu înțelegea, nu\ncredea că din pricina scandalului de la moară cu Țugurlan. Țugurlan nu",
  "plăcea la nimeni, era un om pe care îl înjurau mulți, iar cei care nu-l înjurau\npuțin le păsa de el. Nu asta era pricina. Cu o săptămână în urmă avusese loc\no întrunire a țărăniștilor cu Crâșmac și nici la ei nu veniseră cine știe ce\npartizani. Situația politică era turbure, circulau zvonuri ciudate despre\nlegionari și despre faptul că partidele aveau să fie desființate. Pretorul îi\ninformase că legionarii aveau să se prezinte și ei în alegeri și că, spre\ndeosebire de alte dați, nu-i mai împiedica nimeni să facă propagandă.\nAristide, care găsise într-o zi o broșură legionară printre cărțile feciorului\nsău Tache și citind-o se îngrijorase, îl întrebase pe pretor ce fel de program\naveau legionarii și pretorul îi spusese că nici el nu înțelegea nimic, dar că\ndin moment ce era vorba de acei oameni care îl împușcaseră pe Duca și care\numblau mereu cu pistoalele la ei, nici nu mai era nevoie să înțelegi. Toate\nacestea erau însă numai zvonuri: Aristide nu vedea cum ar putea partidul\nliberal să lase puterea din mână, să se lase adică desființat de către rege…\nDar atunci de ce se zvonea? Dacă partidul liberal cădea, cădea și el,\nAristide. Cine l-ar mai fi ales?\n– Ai? De ce zici că n-ați venit la întrunire?\nȘi se întoarse de la geam și de astă dată se așeză pe biroul său.\n– Adică cum, se miră Moromete, veniră alegerile și nu ne văzuși pe noi\nvotând?!\n– Da, dar de ce n-ați venit la întrunire?! Era foarte important să veniți la\nîntrunire, să vă vadă lumea pe toți, pe dumnatea, pe Cocoșilă, pe Dumitru\nlui Nae… În fine, ce mai faci? Ai vândut grâul?\nPrivirea lui Moromete se lărgi.\n– Ce te uiți așa la mine?! zise Aristide fără chef. Știi de ce te întreb.\n– Păi tocmai asta bag și eu de seamă, doar nu ți-o fi venit în gând să-mi\nceri banii ăia, se îndoi Moromete.\n– Ba chiar mi-a venit, zise Aristide tăios. Nu pot să vând grâul la prețul\năsta și îmi trebuiesc bani.\n– Păi nici eu nu pot să vând, zise Moromete deodată întunecat și hotărât.\nCum o să vând?!\n– Asta nu mă privește! replică primarul ridicând puțin glasul.\nEra neprietenos și se vedea că n-are de gând să ierte un om care nu-și\nținuse promisiunile față de el. Îl împrumutase cu bani, dându-i clar de\nînțeles că, la rândul său, Moromete să redevină ceea ce fusese odinioară,\nomul său în politică. Moromete primise bani, dar nu vrusese să vină la\nîntrunire.",
  "– Nu mă privește și nici nu vreau să am discuție. Eu nu împrumut la\nnimeni; te-am împrumutat pe dumneata din prietenie dar acum am nevoie\nde bani!\n– Domnule…\n– Moromete! îl întrerupse primarul și îl fixă cu o privire cenușie. Nu mă\nface să-ți spun încă o dată că în trei-patru zile trebuie să vii să-mi dai banii.\nBagă de seamă! îl amenință.\nMoromete avu un gest fulgerător de a vârî mâna la brâu și de a arunca\nîndată banii, dar mâna îi rămase încleștată acolo! Întâi că nu avea toți banii,\navea doar trei mii de lei, și apoi din acești trei mii de lei două îi trebuiau\npentru Niculae. Își plecă fruntea, se întoarse și ieși fără să dea bună-ziua. Pe\ncoridor se clătină o clipă, dar își reveni. Își ridică fruntea și se îndreptă spre\nușa pe care scria perceptor.\nCând intră, perceptorul își ridică privirea din hârtii și se uită țintă la el.\nSe uită doar câteva clipe; așa cum arăta, cu mustățile mari și blajine, părea\nun om cumsecade care va asculta cu bunăvoință și înțelegere ceea ce i se va\nspune; dar deodată el izbucni:\n– Ce e, bă, ce cauți aici, de ce nu-ți plătești impozitele? Ce, bă, vreai să\nți le plătesc eu din buzunar?!\nȘi se mai uită odată furios și apoi, pufnind, puse mâna pe toc și își văzu\nde scris.\nMoromete, după ce rămase o clipă locului, se urni spre biroul\nperceptorului și se așeză pe un scaun în fața lui.\n– Dom’le Lisandre, zise el reflectând, de ce oi fi zicând dumneata că\ntrebuie să strigi așa la mine? Crezi că sunt surd?\nPerceptorul nu zise nimic. Tocmai termina, semna și ștampila o hârtie și\narăta ca și când n-ar fi fost nimeni în birou. Trase un dosar dintr-un raft și\nvârî acolo copia hârtiei pe care o ștampilase.\n– Vasile! urlă el apoi spre o ușă închisă. Adu niște apă, Vasile… și îl\nînjură pe Vasile de născătoarea mamei lui. Ce vreai, bă? se adresă apoi lui\nMoromete. Nu pot să te amân. Lasă-mă în pace că am treabă.\nMoromete însă începu să-i explice că era cu neputință să vândă acum\ngrâul și că dacă îl amână cu vreo trei luni…\n– Nici două zile, nici două ceasuri, izbucni perceptorul după ce bău cu\nsete apa pe care i-o adusese Vasile. Veniți aici la mine, urlă el, parcă eu aș fi\nstatul, să vă scutesc de impozite! Statului trebuie să-i plătești, nu mie și nu",
  "mai veniți voi la mine de pomană! Du-te acasă și vinde și plătește că n-am\nce să-ți fac.\n– Nu pot să plătesc, ce-ai să-mi faci?! se supără brusc Moromete.\n– Bă! îți iau vita din bătătură!\n– Cu ce drept?\n– Trebuie să plătești!\n– Nu se plătesc impozitele acuma! Statul nu-ți cere dumitale să-mi pui\nacuma sula în coaste, când eu n-am de unde să dau. Așteaptă până la iarnă,\ncă statul are destui bani, nu ca mine care…\n– Te-am amânat cât am putut, Ilie, spuse perceptorul deodată cu alt glas,\nca între țărani. Anu ăsta Finanțele e mai al dracului ca oricând, ascultă-mă\npe mine. Nimic, nici o săptămână! Azi-mâine trebuie să plătești. Scurt.\nMoromete se ridică și plecă. Nu se putea, nu-i venea să creadă. Pe drum\nînsă se neliniști și se întoarse îndărăt, dar nu la perceptor, ci la secretarul\nprimăriei. Era adevărat că trebuia să plătească neapărat acuma? Cum adică,\nnu se putea să-l amâne cu vreo două-trei luni? Ce însemna funia asta cu\ncare perceptorul vroia să-l strângă de gât tocmai acuma când grâul…\n– E cam groasă, nea Ilie, mi se pare că nu se poate, îi explică secretarul.\nDacă vrei, mă duc eu să vorbesc cu el, dar nu știu dacă… Stai aici, să\nvedem, că mie o să-mi spună.\nSecretarul intră în biroul perceptorului și se apleacă la urechea acestuia:\n– Domn’ perceptor, mai amânați-l pe Moromete până după culesul\nporumbului. Vă rog eu!\nMustățile mari ale perceptorului tresăriră. Se întrerupse din scris și-și\naținti privirea asupra tânărului. Deodată urlă:\n– Du-te, mă, dracului, Oprescule, fir-ai al dracului să fii! Ieși afară! Uite\nici circulara 400 020. Ia și citește… pe mă-ta de secretar!\nSecretarul însă nu se sinchisea de toate aceste înjurături; rămase serios\nca și când ele nici n-ar fi fost pronunțate.\n– Dom’ perceptor, vă rog eu! insistă el.\nPerceptorul mormăi, cu fruntea în hârtii:\n– Bine-bine! Vezi să nu te pomenești cu călimara asta în cap. Și după ce\nmormăi astfel, deodată își ieși iar din pepeni: Du-te, mă, dracului… pe mă-\nta, Oprescule!\n– Dom’ perceptor, vă rog eu! zâmbi de astă dată secretarul.\nPerceptorul răspunse atunci prietenește, cu un glas binevoitor, ca între\nfuncționarii primăriei care își cunosc bine afacerile, se acoperă între ei și se",
  "servesc unii pe alții.\n– Nu se poate, mă, Oprescule. Zău nu se poate. Uite ici ordinul 400 020!\n– Dă-l dracului de ordin, dom’ perceptor, dacă vreți dumneavoastră!\nPerceptorul sări în picioare cu ochii holbați; mustățile îi tresăreau cu\nnervozitate:\n– Bă, fire-al dracului, nu mă scoate din sărite!\nPerceptorul l-ar fi amânat direct pe Moromete, fără intervenția\nsecretarului, deoarece Moromete era unul din acei oameni care trebuiau\nconsiderați. Dacă unul ca Moromete nu-l vorbea de rău pe perceptor, acesta\nputea să-și vadă tihnit de treburile lui perceptoriale, care dacă ar fi fost\ncercetate de cineva, multe pensii neplătite, sau impozite plătite de două ori,\nsau impozabili omiși din roluri, ar fi ieșit la iveală. Perceptorul făcuse însă\ndestul pentru de-alde Moromete, îi amânase și-i păsuise cât se putuse de\nmult, dar în ultima vreme sumele lor se îngroșaseră și trebuia neapărat să-i\nexecute.\nXIX\nÎntorcându-se acasă, Moromete se pomeni cuprins de mânie împotriva\nlui Achim. Faptul că acesta nu trimisese până acum nici un leu nu i se mai\npărea deloc firesc. Prețul grâului răsturnase toate socotelile și ideea că banii\ncâștigați de Achim li se cuvin lui Paraschiv, Nilă și acestuia, nu numai că nu\nmai era bună, dar comparată cu amenințarea care se ivise fără veste asupra\nfamiliei i se părea acum lui Moromete nesăbuită. Achim stătea acolo cu mii\nde lei în buzunar, iar aici tatăl era silit să-și plece fruntea în fața trufașului\nAristide. Pentru ce? Pentru că Achim chefuia în cârciumi cu muierile?\nNici nu ajunse bine la poartă și Moromete strigă:\n– Paraschive, Nilă!\nParaschiv nu se arată îndată și atunci Moromete strigă din nou, de astă\ndată cu o voce mai joasă, mai turbure:\n– Paraschive, Nilă!\n– Ce e, bă? răspunse Paraschiv apărând din fânar, unde dormea (noaptea\nfusese la fete). Ce-ai cu mine? era cam supărat că îi strica somnul. Ce strigi\nașa?\n– Bă, zise Moromete cu aceeași voce joasă, apropiindu-se cu pași\nmăsurați și amenințători de fânar, ce e cu Achim de nu trimite nici un leu?\nCe face el acolo la București de nu trimite nimic?",
  "Luat fără veste, Paraschiv înlemni acolo sus și în prima clipă nu fu în\nstare să scoată nici un cuvânt.\n– Mă, tu auzi?\n– Aud.\n– De ce nu trimete?\n– Cum nu trimete?! făcu Paraschiv buimac.\n– Mă, tu ești nebun? exclamă Moromete uluit și Paraschiv își veni în\nfire. Înțelese din glasul tatălui că nu e nici o primejdie, că tatăl său era doar\nmânios, dar nu avea nici o bănuială.\n– De ce să fiu nebun? zise el coborând încet din fânar. N-a fost vorba că\ncând se întoarce o să aducă patru mii de lei?!\n– Că când, o să se întoarcă mâncând, strigă Moromete. Așa a fost vorba,\ndar vorba asta am spus-o eu! El trebuia să trimeată banii care a zis că-i\ntrimete.\n– Care bani a zis că-i trimete?\n– Ăia care se lăuda! Ptiu! făcu Moromete spre pământ, detunând aerul\ncu glasul și în aceeași clipă îi întoarse feciorului spatele și porni spre poarta\nde la drum ca și când l-ar fi chemat cineva. Acolo se opri și așteptă să se\nliniștească. Simțea că e nedrept, că la urma-urmei Achim n-avea de unde să\nștie că prețul grâului a răsturnat toate socotelile și că între timp se ivise\nNiculae cu școala lui.\n– Ce adresă are Achim la București?\n– Adresa lui Achim la București? întrebă Paraschiv, pălind. Nu știu,\nrăspunse el, deși știa. Dar își dădu seama că nu folosește la nimic spunând\ncă nu știe, tatăl său va întreba la al lui Cătănoiu și va afla. Mi se pare că\nsuburbana Colentina, șovăi el, strada Nufărului. Mă duc s-o întreb pe\nmuierea lui Cătănoiu. Dar de ce?\n– Tu de ce crezi? zise Moromete cu dispreț.\n– Să trimeată bani?\n– Nu, să trimeată oase. Să se ducă la Chitila, să-și pună vreo două de gât\nși să vă trimeată și vouă să vă plimbați cu ele prin sat, de deștepți ce sunteți!\nMoromete intră în casă. Mama era la biserică, fetele nu se știe pe unde,\nnumai Niculae stătea în pat și citea absorbit, nu-l auzi pe tatăl său intrând.\n– Tu ce faci aici, Niculae?\nNiculae, întins pe burtă, cu călcâiele bălăgănind în aer, sări sus și-i arătă\ntatălui o față speriată de întrebare, dar și luminată de bucuria aceea a lui\ncare nu-l mai părăsea.",
  "– Citesc, tăticule! se rugă el și tatăl, posomorât, își luă ochii de la el, se\nîntinse în pat și îi porunci să se ducă în altă parte să citească.\nNu credea că perceptorul va da curs amenințării cu sechestrul chiar așa\ncum spusese, adică azi sau mâine, dar peste o săptămână sau două era\nlimpede că acest lucru se va întâmpla. Ce era cu ei? Înnebuniseră? Ei\n(perceptorul și cei cărora le varsă acesta banii) nu-și dădeau seama că\noamenii așteaptă un preț mai bun pe grâu și că neavând altceva ce vinde nu\nputeau plăti? „Asta e o crimă! exclamă Moromete cu glas tare, negru la față,\ndar totuși cu ceva din glasul și înfățișarea cu care citea la fierărie dezbaterile\ndin parlament. E o crimă față de poporul ăsta, de țara asta!“ adăugă el\nîndârjit.\n– Moromete, ia ieși, mă, până afară! strigă cineva din drum (era\nCocoșilă). Mă, prostule, ieși afară că ți-ai uitat urma la poartă!\nMoromete tresări. Pentru întâia oară i se păru că Cocoșilă e necuvincios\nîn limbuția lui tâmpită, că mai glumește omul, dar nici așa să strigi să te\naudă toată lumea.\n– Mă, n-auzi? Unde ești, mă?! continuă Cocoșilă din drum. Nu mai\nașteptă să i se răspundă, intră în curte și se apropie de prispa casei. În\ndreptul ferestrei el ridică bățul și bătu autoritar, gata să spargă geamul.\nPațanghele, mă, prostule, scoal’ că fată vaca!\nMoromete deschise fereastra.\n– Ce e, mă Cocoșilă? Ce bați în geam? întrebă el, și Cocoșilă încremeni\ncu bățul în mână. Ce strigi așa? Dacă nu-ți răspunde omul, pe tine nu te taie\ncapul să-ți vezi de treabă?\nUluit, Cocoșilă își dădu vechimea lui de pălărie pe ceafă și exclamă:\n– Ia te uită la ăsta! Ce e cu tine?\nDar în clipa următoare uluiala îi pieri fără să mai aibă nevoie de\nrăspuns. Ceea ce i se spusese era prea peste măsură ca să mai caute să dea\ncuvintelor și alt înțeles pe lângă acela pe care îl aveau.\n– Bună-ziua! spuse el cu demnitate și răceală și se îndepărtă țeapăn și\njignit fără să mai adauge ceva, dând de înțeles cu asta că dacă prietenia lor\nse va strica, vina o să fie a lui Moromete.\nMoromete închise geamul și se lungi pe căpătâi cu fața încordată. Nu\nsimțea decât mânie și plecarea lui Cocoșilă, așa cum se petrecuse, deși îl\nfăcu îndată să-i pară rău, totuși îl mai răcori: „Nici așa să întreci măsura și\ntoată ziua bună-ziua, ești prost, mănânci c…t! își spuse el în prada unei",
  "turburări negre. Mai gândește-te și tu când scoți vorba din gât! Avea\ndreptate Țugurlan!… Nu se poate, n-am să plătesc! se împotrivi apoi\nridicându-se în capul oaselor și strângând pumnii. Să prind eu pe cineva că-\nmi calcă bătătura!“\nȚâșni de pe pat și ieși afară trântind ușa. Se duse în grădină, rătăci pe\nlângă șira de paie, se întoarse îndărăt pe la spatele casei. Se așeză pe tălpici,\nîn locul unde se mai așezase cu trei luni în urmă, dar zadarnic, nu mai găsi\nîn el liniștea de atunci și nu putu sta locului.\nÎn aceeași dimineață el dădu o telegramă lui Achim: „Trimite urgent toți\nbanii pe care îi ai“. Pe de altă parte, Paraschiv își dădea seama că a venit\nziua hotărâtoare.\nSituația în care ajunsese familia îl convingea atât de mult că a avut\ntotdeauna dreptate să lupte împotriva ei, încât fu ispitit să nu plece fără a\navea cu tatăl și cu mama vitregă o ciocnire răzbunătoare. Mai ales tatăl era\nvinovat, fiindcă el fusese acela care schimbase scopul împrumutului de la\nbancă, el făcuse din oi ceva care consuma și se folosea în casă, iar din cai\nun prilej de a spune povești despre mocani. Fugind de acasă cu caii și cu\noile, Paraschiv gândea că nu face altceva decât să înlăture obstacolul care îl\nîmpiedica să fructifice împrumutul, adică să scape de familia consumatoare\nși de tatăl nepriceput în afaceri, căruia pe deasupra îi mai venise și ideea\nnesăbuită de a-l da pe Niculae la școală; dar răzbunarea? Familia nu pierdea\nprin fuga lor decât ceea ce nu avusese, adică oile și caii cumpărați prin\nîmprumut, dar cine trebuia să plătească pentru munca zadarnică pe care\nParaschiv o făcuse ani de zile pentru ei? Paraschiv gândea că nu era destul\nceea ce vroia să facă și dacă mai întârzia să fugă era tocmai din pricină că\nchibzuia și se sfătuia îndelung cu Guica în ce fel să-i lovească.\nApoi, a cincea zi, mai devreme cu două luni decât anul trecut,\nMoromete primi din partea sucursalei județene a băncii Marmorosch-Blank\nînștiințarea că are de restituit din împrumut lei 5 000, plus dobânda. În caz\nde nerestituire, banca atrăgea atenția că se va folosi de formele legale pentru\na intra în posesia banilor (era vorba de titlul de proprietate asupra\npământului pe baza căruia banca acordase suma).\n– Ilie! șopti mama înspăimântată. Ce-i facem?!\nEra la prânz, se aflau toți în tindă și așteptau masa. Hârtia o adusese\npoșta, o dată cu ziarul. Moromete nici măcar n-o citise, își aruncase ochii pe\nplic, văzuse titulatura băncii și-l lăsase pe Niculae să-l deschidă. El răsfoia",
  "ziarul și când mama puse întrebarea ei înspăimântată, se supără și se răsti la\nea:\n– Ce e, fa, ce vreai tu? Nu știai? Sau credeai că ăia au uitat? Se supără și\nmai rău și continuă: Credeai că au pus lacăt la bancă și s-au dus la secere ca\ntine?! Se posomorî, își vârî fruntea în ziar și încheie: Uite colo caii în grajd\nși oile… Ne ducem la obor, vindem și gata socoteala!\n– Vezi, Niculae! exclamă mama cu disperare, neștiind ce spune. Uite\ncâte îndurăm din pricina ta.\n– De ce din pricina lui? tresări Moromete cu nedumerire furioasă. Ți-a\nluat mințile biserica aia, sau ce e cu tine? Taci că îl găsiși pe Niculae cu\npricina, lovi-te-ar moartea cu popa în brațe!\n– Ho! se supără mama îndârjită și ea. Am zis și eu ca să știe și el ce greu\nn’e.\n– De ce să știe? Ce vină are el?\n– N-o fi având, dar ce-o să ne facem acuma fără lâna și laptele cu care\nmai trăiam? O să curgă trențele de pe noi și-o să ajungem ca șofranul.\nMoromete se posomorî, își vâra fruntea în ziar și nu mai zise nimic.\nNimeni nu putea să-și închipuie câtă bucurie simțea Paraschiv auzind\ntoate acestea. Ar fi vrut să fie de față când avea să-și dea seama că oile și\ncaii nu mai erau ale lor. Atunci ar fi vrut să-l audă pe tată dacă îl mai țineau\ncurelele să-l facă pe Niculae boier. Paraschiv vedea limpede dezastrul și nu\nnumai că n-avea nici o remușcare dar socotea că tot nu era destul. Ar fi vrut\nca lotul de pământ al mamei vitrege să fie înjumătățit, să nu se poată mărita\nTita și Ilinca decât cu câte un pogon, iar Niculae, căruia îi intrase în cap să\najungă boier pe spinarea altora, să rămână aci și să muncească. În general să\nmuncească toți (adică să muncească din greu!) și să se învețe minte că nu\nmerge așa să-ți bați joc și să te crezi mai deștept decât alții (în mintea lui\nParaschiv erau el, Achim, Parizianu și Guica, pe linie de familie, și Tudor\nBălosu, din-afară; de aceștia toți tatăl își bătuse totdeauna joc). Cu toate că\nParaschiv își dădea seama că tatăl său ar putea să se răzbune trecând pe\nnumele mamei vitrege casa și locul de pe ea și chiar să vândă un pogon de\npământ ca să-și cumpere alți cai (Paraschiv nu știa că Aristide cerea și el\ndatoria tot acum), își spunea că făcea să se piardă din averea lor un pogon\nde pământ față de lovitura pe care le-o dădea. Tatăl n-avea să îndrăznească\nsă se răzbune mai mult, deoarece fugind de acasă toată lumea avea să\ncreadă (și Guica avea să aibă grijă ca acest lucru să se întâmple întocmai",
  "așa) că băieții lui Moromete au fost „goniți“ de tatăl lor din pricina mamei\nvitrege și a copiilor acesteia, care vor să pună mâna pe averea tatălui.\nXX\nDupă-prânz Moromete se duse la primărie și-i dădu lui Achim o nouă\ntelegramă: „Întoarce-te acasă urgent“ se păru că nu-i de ajuns, și mânios\nadăugă „altfel vin eu peste tine“. Trecuseră destule zile pentru ca Achim să\nfi putut să trimită bani și nu trimisese. Moromete nu înțelegea de ce, dar\nacum când se făcuse limpede că oile trebuiau vândute, banii pe care\npresupuneau că Achim îi avea, nu-l mai interesau.\nDe mânios ce era avea o dorință nemărturisită, asemănătoare aceleia de\nanul trecut când cu dusul lui Paraschiv la munte, când de-abia izbutise\nParaschiv să nu iasă în pierdere cu porumbul: dorea și acum ca Achim să nu\nfi făcut nimic la București și să-i piară lui Paraschiv pofta, o dată pentru\ntotdeauna, de a-și mai învinui tatăl că nu-l lasă să se pricopsească.\nIeșind din primărie, Moromete se întâlni pe scări cu Dumitru lui Nae.\nDumitru lui Nae, un om care te făcea să te bucuri atât de mult văzându-l și\nauzindu-l, de câteva săptămâni nu-l mai vedea și nu-l mai auzea nimeni.\n– Dumitre! îl strigă Moromete cu glasul său uluit de uimire, uitând\nnumaidecât de el însuși. Ce este cu tine, domnule?\nCu statura sa înaltă și dreaptă, cu bărbia pătrată și frumoasă prin lățimea\nei bărbătească și cu pașii săi largi, Dumitru lui Nae îți făcea rău să-l vezi\nacum ce fel de înfățișare căpătase. Mergea cu fruntea în pământ și arăta\nposomorât, copleșit de neliniște și tristețe. Era greu să mai crezi că aveai în\nfață același om al cărui râs se ridica leneș și puternic prin coroanele\nsalcâmilor lui Moromete când acesta povestea despre familia lui Traian\nPisică.\n– Dumitre, uită-te, domnule, la mine, când îți vorbesc!\nDumitru lui Nae își ridică fruntea. Ochii lui erau și ei pe potriva staturii\nși când se uita undeva, erau largi și luminoși; o uriașă lume nevăzută își\ndezvăluia tainele în această privire; în clipa aceea, dacă spunea: „Are să\nplouă“, vedeai parcă pământul plutind în spațiu și undeva pe rotundul lui\ndeasupra câmpiei Dunării, nori îngrămădiți să se descarce; iar dacă spunea:\n„Uite-l pe Marmoroșblanc“, milioane de marmoroșblanci îți apăreau\ncălcând agale prin satele lumii.",
  "Acum însă privirea lui era întoarsă în sine și ceea ce vedea acolo\nînăuntrul său îl împiedica să mai înțeleagă ceea ce se petrecea în afară.\n– Ce este, Moromete? șopti el.\n– Păi se poate una ca asta, Dumitre?! exclamă Moromete supărat. Tu nu-\nți dai seama? Nu este îngăduit! Nu se poate ce faci tu!\nExclamațiile lui Moromete aveau atâta căldură și reproș încurajator\nîncât în privirea mohorâtă a lui Dumitru lui Nae pâlpâi o rază de speranță.\n– Nu se poate să meargă așa, Dumitre, înțelege și tu! exclamă Moromete\nmai departe. Dar ce, suntem copii? Unde te duci tu acuma?\n– Să vorbesc cu perceptorul.\n– Nu te mai duce, că te duci degeaba, nici măcar nu vrea să stea de\nvorbă. Dă-l în mă-sa de perceptor. Hai acasă și vezi-ți de treabă… Ne\nstrânge de gât, Dumitre! strigă deodată Moromete cu un glas înalt, iar\nDumitru lui Nae tresări și rămase hipnotizat de privirea cu care fuseseră\nînsoțite aceste cuvinte, o privire pe care nu i-o cunoștea, bolovănoasă și\nfulgerată de lumini amenințătoare. Crezi tu că un popor întreg o să rabde să\nne ia bucatele pe nimic? continuă Moromete să strige. Fii liniștit, Dumitre!\nTe știam om în toată puterea cuvântului. Ori ridică prețul la grâu, ori scad\nfonciirea; până atunci să nu dăm ce e ăla un bob de grâu.\n– Și fonciirea cu ce-o plătesc?\n– E vreme până la primăvară.\n– Și dacă îmi ia vita din bătătură?\n– N-o ia, afirmă Moromete cu tărie. Ascultă aicea, nu se poate să facă ei\nuna ca asta… Nu se poate, fiindcă e pericol, te rog să mă crezi… Cu mine e\naltceva, adăugă apoi după câteva clipe de tăcere, coborând glasul, am luat\nde la Aristide niște bani și mi-i cere acuma. M-am apucat și cu o parte din ei\nam făcut gardul ăla, ți-aduci aminte. Toate alelalte le terminasem și mai\nrămăsese gardul, observă el ironic. Dar Dumitru lui Nae nu numai că nu\nrâse, dar nici măcar nu pricepu.\nPerceptorul însă era departe de a fi de aceeași părere cu Moromete. Fără\nsă se sperie de vreun pericol și după ce lăsase mai întâi să se creadă că nu-și\nva pune curând în practică amenințările, în dimineața următoare întâlnirii\nlui Moromete cu Dumitru lui Nae el formă o comisie din funcționarii\nprimăriei și însoțit de șeful de post porni fără veste prin sat și începu\nsechestrările. Singurul pericol de care se temea erau câinii. Într-adevăr,\naceștia urlau în voie; jandarmul amenința că va trage cu pușca în ei. Țăranul",
  "lăsa dulăul să urle cu tot gâtul, ca și când asta i-ar mai fi folosit la ceva. Pe\ndrum, în urma comisiei, veneau câteva căruțe. În ele erau puse covoarele și\nvelințele, hainele, lăzile de zestre, tot ceea ce comisia scotea la vânzare din\ncasele impozabililor. O spaimă și o zăpăceală cumplită le apucă mai ales pe\nfemeile care aveau fete de măritat. Nu era însă greu de ascuns lada de zestre\nsau covorul, dar unde putea fi ascunsă căruța sau plugul, sau vita din grajd?\nȘi chiar dacă și acestea puteau fi ascunse, unde putea fi atunci ascunsă casa\nîn care stăteau? Se punea sechestru chiar și pe casă, dacă omul avea datorii\nmari.\nO femeie trecu prin fața porții Moromeților și dădu de veste.\n– Catrino, pitește țoalele că a plecat percitoru prin sat!\n– Ilinco! Tito! strigă mama speriată.\n– Paraschive! strigă și Moromete de pe prispă. Pune caii și plugul în\ncăruță și du-te la lot.\nAșadar zadarnic își închipuise că primejdia avea să-l aștepte pe el s-o\nîntâmpine pregătit. Din depărtare se auzeau urletele câinilor.\nMoromete plecă repede la Iocan să se împrumute de la el până venea\nAchim cu oile, dar Iocan îi spuse că n-a vândut nici el grâul și că deci n-are\nde unde să-i dea. Nemaiștiind ce să facă, Moromete se întoarse îndărăt și se\nduse la Scămosu. Acesta era negustor de găini și nu se putea să n-aibă și să\nnu-l împrumute.\n– Moromete, ți-aș da, că am bani, spuse negustorul, dar banii ăștia sunt\ncapitalul meu și îmi trebuie să mi-i dai îndărăt repede.\n– În cât timp?\n– Maximul o săptămână, spuse negustorul. Peste o săptămână cumpăr\niar găini și plec la București. Așa că vezi…\n– Într-o săptămână ți-i dau! îl asigură Moromete. Eu am bani, am oile\nalea pe care trebuie să le vând și îl aștept pe Achim; în două-trei zile trebuie\nsă se întoarcă; mă duc cu ele la obor sâmbăta ce vine și duminică ai banii.\nPrecupețul însă nu zise nimic. Auzind de Achim, el îl ascultă pe\nMoromete cu acea înfățișare a omului care știa ceva tocmai pe dos decât ce\nștia celălalt, dar care nu vrea să spună fiindcă n-are nici un interes s-o facă.\n– Nu pot, zice. Îmi trebuiesc banii. „Dacă e vorba că te bizui pe oi, nu\npot să-ți dau“ putea să se înțeleagă din glasul său, dar Moromete nu băgă de\nseamă în prima clipă. Se uită doar intrigat la precupeț.\n– Păi n-auzi că dumin…",
  "Si deodată avu o bănuială și nu sfârși cuvântul, văzu înfățișarea ciudată\na celuilalt și rămase cu privirea țintă pe chipul lui.\n– Acuma de ce-oi fi crezând tu, zise, că nu se întoarce Achim cu oile de\nla București?! Crezi că te mint?\nÎnfățișarea precupețului se schimbă: la urma-urmei de ce să nu-i spună?\nEra mai bine să-i spună, de ce să creadă omul că nu vrea să-l împrumute?\n– Eu îți spun, zise, dar să nu mă înjuri pe urmă dacă n-o fi adevărat. Știu\nde la Cătănoiu.\nMoromete înțepeni.\n– Ce știi de la Cătănoiu?\n– S-a certat cu Achim și s-au despărțit. Achim al tău a plecat în altă\nparte, în alt loc de pășunat (nu știu în care, nici al lui Cătănoiu nu știe).\nÎnainte să se certe ei, al lui Cătănoiu știa.\nNegustorul șovăi și nu mai zise nimic. Moromete așteptă câteva clipe cu\ngâtul întins, apoi deodată strigă:\n– Spune, Scămosule! Ce zici că știa al lui Cătănoiu?\n– Dar n-o să mă înjuri pe mine?\nMoromete nu răspunse. Tăcerea mai dură câteva clipe, apoi negustorul\ncoborî vocea:\n– Ilie, spuse el cu părere de rău, băieții ăia ai dumitale sunt înțeleși între\nei să fugă de acasă. Achim nu se mai întoarce cu oile, degeaba îl aștepți\ndumneata.\n– Cum? șopti Moromete înțelegând sau nevroind să înțeleagă. Ce spui\ntu, Scămosule?\nNegustorul repetă, dar Moromete tot nu înțelese bine și negustorul\ntrebui să repete încă o dată și să-i dea amănunte, să-i spună ziua când a\nvorbit cu Cătănoiu, de ce s-a certat Achim cu Cătănoiu… În sfârșit\nMoromete înțelese. Rămase tăcut. Stăteau jos pe prispa casei și fiindcă\nMoromete tăcea mereu, negustorul se ridică și îl lăsă singur câteva minute.\nSe întoarse și îl găsi în aceeași nemișcare, cu fruntea în pământ, țeapăn și\nsumbru. Fața i se înnegrise și în cele câteva minute parcă și slăbise; parcă se\nascuțise și se subțiase. Negustorul se așeză alături și după ce mai respectă\ncâtva timp tăcerea celuilalt, simți nevoia să lărgească îndoiala pe care o\nanunțase la început:\n– Poate c-o fi mințit ăla al lui Cătănoiu…\n– Sunt trei luni de când a plecat, zise Moromete cu acel glas firesc și în\nacelași timp straniu, pe care îl au oamenii când vorbesc despre lucruri",
  "practice în odaia unui mort. Nu mi-a trimes nici un ban! Nu mi-a trimes el\nnici un leu, Scămosule! adăugă Moromete cu jale și tristețe, dar tot așa, cu o\njale și o tristețe aproape duioasă, nepământească. El clătină din cap și\nuitându-se țintă în pământ, șopti: Achime, Achime… Nilă, Nilă!…\nParaschive, Paraschive…\n– Ilie! tresări Scămosu neliniștit și parcă speriat de glasul lui Moromete.\nEu nu cred să fie adevărat… Nu se poate ca băieții dumitale…\n– Băieții mei! exclamă Moromete cu un glas de parcă n-ar fi știut că\navea băieți. Băieții mei, Scămosule, sunt bolnavi… Să fugă de acasă! De ce\nasta? Nu i-am lăsat eu să facă ce vor? Absolută, absolută libertate le-am\nlăsat! Dacă veneau și-mi spuneau: „Mă, noi vrem să fugim de acasă“, crezi\ncă i-ași fi împiedicat eu, Scămosule!? „De ce să fugiți, frățioare? le-ași fi\nspus. Încet nu puteți să mergeți?“\nMoromete oftă din nou și rămase iarăși tăcut multă vreme. Înțepenise pe\nprispa lui Scămosu și nu mai zicea nimic și parcă nu mai vroia să plece de\nacolo. Scămosu mai stătu cu el câtva timp, dar apoi îl lăsă și își văzu de\ntreabă, se apucă să curețe de găinaț căruța-coteț din mijlocul bătăturii. Abia\nmai târziu, când se uită spre prispă, văzu că Moromete nu mai era. Plecase\nnebăgat în seamă.\nXXI\nSe sculase deodată de pe prispă și pornise spre casă cu niște pași\nnesimțiți, Nu era grăbit, dar nici timp de pierdut nu avea. Avea o țintă,\ntrebuia să ajungă acasă, dar ceea ce avea acasă de făcut putea să facă și pe\ndrum. Mergea cu pași egali, fără să greșească, un pas după altul, când pe\nmarginea șoselei, când trecând podișca cuiva și luând-o pe lângă garduri.\nNu se uita și nu vedea pe nimeni și pentru întâia oară nu răspunse la salutul\ncuiva care trecu pe lângă el și îi dădu cu glas tare bună-dimineața. Când\najunse în dreptul casei nimic din înfățișarea sa nu se schimbă; ai fi zis că\nnu-și va recunoaște poarta și că va merge înainte pe lângă uluci, împins însă\nca de un resort mecanic, trupul său împinse mica poartă și pătrunse în curte\nfără să-și fi mișcat brațele: ușa se deschise și se închise parcă singură. Cu\naceiași pași omul urcă scara prispei, străbătu tinda, de astă dată mâna i se\nîntinse și apăsă clanța ușii de la odaie, trecu pragul și se duse spre pat.\nÎntinse brațele și ridică un genunchi, se urcă și întinzându-se pe-o parte își",
  "așeză tâmpla pe căpătâi și palma sub tâmplă. Închise ochii și rămase\nnemișcat ca și când ar fi adormit de multă vreme.\nMama îl văzu din fundul grădinii unde culegea zarzavaturi într-o\ncoșniță. Lăsă coșnița și se grăbi să vie în casă. Le strigă și pe fete și pe\nNiculae. Ceva din mersul omului îi adiase a nenorocire, o nenorocire cu\nmult mai mare decât aceea pe care o așteptau din partea perceptorului.\nÎn casă, mama și copiii se apropiară de pat.\n– Ei, tată, ce e cu tine?! spuse fata cea mare punând mâna pe umărul lui\nși mișcându-l să se trezească.\n– Ilie, șopti mama speriată, ce s-a întâmplat?! Scoal’ în sus! Puse mâna\nși îl hâțână de umăr, dar omul parcă era țeapăn, parcă închisese ochii pentru\ntotdeauna. Ce e asta la tine, Ilie? Scoal’ în sus, n-auzi?! Am trecut noi prin\naltele mai rele… nu ca acuma că avem de dat câteva mii de lei. O să vindem\nși-o să dăm! Scoal’ în sus!\n– S-o fi dus să împrumute și n-a găsit la nimeni, spuse fata cea mare.\n– Ei, și din atâta lucru?! spuse mama. O să facem rost și-o să scăpăm.\nIlie, ridică ea glasul, n-auzi să te scoli odată?! Și iarăși puse mâna și îl\nhâțână.\nFără să facă o mișcare, Moromete deschise ochii. Mama și fetele\namuțiră.\n– Ieșiți afară din casă! se auzi atunci glasul său încordat, care acuma era\nturbure și însingurat și pe care nu-l mai auziseră până acum.\nRămase cu ochii deschiși și țeapăn într-o așteptare poruncitoare.\nNedumerite și speriate, mama și fetele ieșiră afară. Niculae se uita când\nla fete, când la maică-sa. El înțelegea cel mai puțin ce se întâmpla.\nCurând câinii începură să latre prin apropiere și ceva mai târziu căruțele\ncomisiei opriră în dreptul Moromeților. Bătătura arăta pustie.\n– Moromete! strigă unul din comisie.\nDar în locul lui Moromete ieși mama, care fără să se uite spre poartă, se\ndădu jos de pe prispă și îl goni pe Duțulache în grădină.\nPerceptorul, agentul de urmărire Jupuitu și șeful postului de jandarmi\nstrăbătură bătătura, intrară tropăind în tindă și pătrunseră în odaie.\n– Moromete, scoal’ în sus! zise perceptorul așezându-se grăbit pe pat și\ndesfăcând servieta. Dă-mi rolurile comunale! ceru apoi agentul. Are ceva la\ncomunal?\n– Are, spuse Jupuitu. Șase sute paisprezece lei.",
  "– Plus două mii pe exercițiul ‘36 – ‘37, scrie! plus trei mii pe prima\nparte a exercițiului curent. Adică nu, pe exercițiul curent îl mai amânăm.\nAuzi, Moromete? Te amânăm. Plătește restanțele, fonciirea și impozitele\ncomunale.\nMoromete se ridicase în capul oaselor și se uita la ei cu o nepăsare\nsumbră.\n– Ei, Moromete, facem chitanța? întrebă perceptorul binevoitor.\n– N-am! spuse Moromete. Ieșiți afară! Și se întinse la loc cu tâmpla pe\ncăpătâiul roșu-înflorat și înțepeni cu ochii închiși.\nPerceptorul, agentul, șeful de post se uitară o clipă intrigați, apoi\nperceptorul observă:\n– E bolnav Moromete! Țață Catrino, strigă el, ia vin încoace.\nMama apăru din tindă și nu așteptă să i se spună ceva; ridică fruntea la\nbărbați și vorbi:\n– Percitorule, nu ne lua cămașa din spinare! O să vindem, o să plătim,\ndar nu ne jupui!\n– Nu vă jupoi, vă amân, dar suma asta trebuie s-o plătiți! Uite aici, spuse\nel bătând cu dosul palmei pe registrul deschis, în timp ce mustățile îi\ntresăriră de nervozitate. Aveți pământ, ați făcut grâu, vindeți și plătiți.\nGlasul i se urca și înăsprea. Era perceptor vechi și știa că dacă bărbații\nprotestează în aceste momente și înjură furioși, femeile se pun pe plâns și\nrugăminți și cu timpul începuse să nu mai poată suferi aceste lacrimi și\nimplorări zadarnice.\n– Plătiți sau nu plătiți? strigă el deodată furios și nu mai așteptă\nrăspunsul, se ridică în picioare și își roti privirea prin casă.\nNu avea însă ce lua. Pereții erau goi. Odaia mare cu două paturi largi, cu\nsoba de cărămidă dată proaspăt cu var, cu icoana deasupra firidei dinspre\ntindă, cu cele două ferestre mari, una spre bătătură lângă patul în care stătea\nculcat Moromete și una spre drum, sub care se afla o masă acoperită cu o\nfață brodată și pe care se aflau cărțile și caietele lui Niculae și la care se\nmânca la Crăciun, Anul Nou și Paște, totul era gol, nu se vedea nimic de\npreț nicăieri, în afară de un ștergar mare înflorat care încadra icoana și de\npăturile cu bătătură din betelii colorate de cârpe, care nu valorau nimic, erau\nbune de pus pe jos și nu pe pat.\nPerceptorul se apropie de lada brașovenească așezată la capul celuilalt\npat – covoarele de pe ladă, lucrurile din ea, cât și covoarele de pe paturi\nfuseseră pitite de fete la vecini – și-i deschise capacul. Nu era nimic",
  "înăuntru și perceptorul rânji; deschise ușa și trecu tinda spre cealaltă odaie.\nAci se afla o parte din grâu, cerga mare de cânepă, o mulțime de oale și\nstrăchini, o damigeana, războiul de țesut, desfăcut și așezat în cele două\ncolțuri, sucala de răsucit, fusceii, parul de pus porumb și încă ceva tare,\nacoperit cu saci și peste care zăcea un balot de lână legat cu o basma neagră\nși ruptă. Perceptorul se duse direct acolo și dădu sacii și lâna la o parte.\nPrivirea mamei se lărgi: cum de uitase de lucrul acela de preț cum era\ncăldarea cea mare de aramă? Era căldarea în care fierbea apa de spălat rufe\nși de lăut în timpul iernii și în care făcea în fiecare an săpunul, mare cât un\nhârdău și de neprețuit pentru ea; o avea de optsprezece ani, de când se\nmăritase, i-o dăduseră părinții ca zestre. Ea însemna pentru mama nu numai\ncurățenia trupului, dar și a sufletului. Lipsa ei însemna râia și păduchii și\nmirosul urât și mai ales rușinea de a fi murdar în fața acelui sentiment de\nînălțare pe care îl trezise în ea biserica.\n– Percitorule, nu lua căldarea! strigă ea speriată și se grăbi și puse mâna\npe toartele căldării și ieși repede luptându-se cu mărimea și greutatea ei.\nChipul i se făcuse dârz și mai roșu decât strălucirea metalică a aramei. Luați\norice, dar căldarea n-am s-o las! strigă ea. Tito, Ilinco, unde sunteți? Ilie,\nscoal’ în sus!\nMama vârî gâfâind căldarea sub pat și se așeză straje în dreptul ei.\nJandarmul veni după ea:\n– Leiță, zise, nu te supăra, dar nu mă face să ți-o iau cu sila. Văz c-ați\npitit tot, cine e de vină?\n– Ia căldarea! porunci perceptorul.\nFetele și Niculae intraseră și ei în casă. Paraschiv și Nilă plecaseră cu\ncăruța și caii la câmp.\n– Tată, ia scoal’ în sus! strigă fără cruțare Tita. Scoal’ în sus și spune-le\nsă plece de aici. N-avem acuma bani, să aștepte pân-om vinde oile și-o să\nplătim. N-avem bani! strigă ea spre perceptor, fără respect, fără să se\nrușineze că ea, o fată de optsprezece ani, striga la un bărbat care avea\nasemenea mustăți. Ia uită-te cum intră ei în casă, nu le-ar fi rușine! continuă\nea să strige.\nMoromete deschise ochii și Niculae îl văzu. Îl văzu și pe jandarm și pe\nperceptor și înțelese că aceștia nu vor pleca, iar mama nu va lăsa să i se ia\ncăldarea. Înspăimântat, îl văzu atunci pe tatăl său ridicându-se încet în capul\noaselor. Se ridica greu, cu trudă și arăta într-adevăr doborât ca de boală. Era\nînspăimântător de posomorât și de întunecat la chip.",
  "– De ce zici, perceptorule, că nu poți să mă amâi până la iarnă? întrebă\nel.\n– Nu se poate, Moromete, zise perceptorul cu hotărâre, trebuie să\nplătești restanțele! Așa am ordin, nu-mi plătești mie! Plătești statului, că\nstatul te pune la impozite, nu te pun eu, mai adăugă el întorcându-se și\nașezându-se pe pat, furios că era silit să explice și să piardă atâta timp.\nPlătești sau nu plătești? amenință el.\nNiculae văzu cum tatăl său se apleacă și saltă capacul lăzii, văzu cum\ndin chichița ei el scoate un teanc de bani și ceva rece îi săgeta de sus până\njos spinarea. Erau banii cu care peste câteva zile trebuia să plece el la\nșcoală. Nu mai era sigur că tatăl său va mai voi sau va mai putea să facă\nrost de alții. Nu putu să mai stea în casă, ieși afară pe prispă și se așeză\nîndată jos. I se înmuiaseră picioarele. Își plecă fruntea, umerii îi căzură, iar\ngâtul i se îndoi și se lungi. Cum stătea cu fruntea în jos, fața nu i se vedea,\ndar ceafa îndoită și labele desculțe ale picioarelor, atârnând fără vlagă pe\nmarginea prispei, arătau că băiatul e stăpânit de o tristețe copleșitoare.\nPerceptorul și cei care îl însoțeau ieșiră. Căruțele se îndepărtară. O\nliniște grea se lăsă asupra casei. Mama își veni cea dintâi în fire.\n– Unde-o fi băiatul ăla? întrebă ea și ieși repede pe prispă și îl văzu.\nNiculae! șopti ea turburată rău de înfățișarea copilului. Lasă, mamă, că\nfacem noi rost de alți bani, nu te las eu pe tine așa! Avem oile alea, trebuie\nsă se întoarcă Achim cu ele… Și chiar dacă n-o vrea tat-tău vând eu un\npogon de pământ și tot nu te las… aide, scoală-te în sus și nu mai sta așa, că\ndacă te îmbolnăvești…\nDupă plecarea perceptorului, Moromete nu se mai culcă.\n– Unde sunt băieții ăia? o întrebă el pe mamă.\n– Au plecat cu căruța… Ilie, șopti ea uitându-se drept în ochi, ai aflat\nceva de Achim?\nGândul țâșnise aproape fără voia ei și în aceeași clipă înțelese că nu\ngreșise. Moromete însă nu zise nimic, se sculă de pe pat și ieși.\n– Ilie, vorbește odată! strigă mama ieșind neliniștită în urma lui.\nDespre Achim era vorba, nu se putea înșela, dar ce putea fi atât de rău\nîncât să-l dărâme și să-l întunece atât de mult? Mai rău decât că Achim n-a\nizbutit să facă deloc bani, ce putea fi?\n– Tu n-auzi, Ilie? strigă ea din nou, de astă dată cu un glas poruncitor,\nfăcându-l să se oprească din drum. Tu n-auzi, Ilie?",
  "– Taci! strigă deodată Moromete și în aceeași clipă ridică pumnul. Taci\ndin gură! aproape că urlă el schimonosit groaznic la față. Vă omor dacă nu\ntăceți din gură!\nMama amuți și îngălbeni. Fiindcă nu înțelegea, o fluturare de spaimă\ntrecu peste chipul ei. Moromete amuți și el o clipă, dar apoi se smulse din\nloc și amenință încă:\n– Dacă mai văz pe cineva înaintea ochilor… Și dacă mai aud o vorbă…\nȘi pieri cu pași mari pe după colțul casei.\nXXII\nMama se grăbi să pregătească prânzul, și fetele, neliniștite și ele, o\najutară amândouă în tăcere. Când mămăliga fu răsturnată pe masă, se auzi\nzgomotul podiștei peste care trecea căruța; Paraschiv și Nilă se întorceau de\nla câmp.\nMoromete apăru de după colțul casei și, fără să se uite la cei doi care\ndeshămau, intră în tindă și își luă locul pe pragul lui. Se adunară apoi cu\ntoții și începură să mănânce într-o tăcere apăsătoare. Paraschiv și Nilă\nînțeleseră de la ceilalți că nu e bine să turbure cu vreun cuvânt tăcerea\ntatălui. Toate privirile erau întoarse înăuntru: aveau toți pleoapele trase în\njos ca și când un somn greu ar fi plutit peste întreaga familie.\nMoromete avu astfel timp să cerceteze în liniște, de pe pragul lui,\nchipurile celor doi. Nu descoperi însă nimic. Paraschiv avea ca totdeauna\naceeași înfățișare a lui, lipsită de lumină, dedesubtul căreia era greu să\nbănuiești ce se petrece, iar Nilă aceeași frunte încrețită în sus, care dovedea\ncă cu greu ar fi putut avea el o voință vinovată. Pe Paraschiv însă puteai să-l\nvezi vinovat până în măduva oaselor, dar puteai să te și înșeli. Și în afară de\nasta nu cumva Paraschiv, văzând acum familia înconjurată de primejdia\nruinei, să-și fi schimbat sau să-și schimbe gândurile?\nMoromete lăsă lingura din mână și-si puse coatele pe genunchi. Această\nmișcare făcu ca pleoapele celorlalți să se ridice pe jumătate, la pândă. Își\nrevenise tatăl? Avea să-i liniștească sau să-i îngrijoreze și mai mult? În\nprivința lui Niculae oare ce hotărâse?\n– Am scăpat de perceptor! spuse Moromete cu un glas care putea\nîndreptăți revenirea speranțelor, sau măcar o parte din ele. Dar mai avem\nbanca, și Achim văz că nu se întoarce. Pesemne că n-a primit telegrama.",
  "Paraschive, du-te după ce mănânci pe la primărie și dă-i și tu o telegramă,\ncheamă-l să se întoarcă îndărăt, că nu e vreme de pierdut.\nSpunând acestea întoarse capul în altă parte, prefăcându-se că nu se uită\nla Paraschiv. Se feri însă zadarnic, pentru că Paraschiv nu se arătă nici\nuimit, nici potrivnic. A fi trebuit să se împotrivească, fiindcă telegrama pe\nnumele lui l-ar fi adus, fără doar și poate, îndărăt pe Achim. Pe de altă parte\nmama și fetele se cam mirară; înțeleseseră dinainte că Achim n-a trimis bani\nfiindcă nu i-a făcut sau dacă i-a făcut i-a cheltuit pe acolo, cum povestise\nScămosu, prin cârciumi cu muieri și că astăzi tatăl aflase, tot de la Scămosu,\ncă nici acum n-are bani, că i-a cheltuit tot așa, chefuind. Dar telegrama? De\nce s-o dea Paraschiv?\n– Eu l-aș lăsa să mai stea, fiindcă văz că a făcut treabă pe acolo, mi-a\ntrimes patru mii de lei, dar banii ăștia i-am și dat lui Aristide, așa că tot n-\navem cu ce plăti banca și trebuie să se întoarcă repede să vindem oile, spuse\nMoromete după câteva clipe de tăcere.\nAceste cuvinte buimăciră întreaga familie. Dezorientată, mama se uită\nzadarnic la chipul nepătruns al bărbatului ei, iar Paraschiv aproape că se\nînecă cu dumicatul. El făcu o sforțare să înghită, își ridică privirea turbure\nasupra tatălui său și bolborosi:\n– Când ți-a trimes Achim patru mii de lei?\nÎn aceeași secundă Moromete își feri ochii. Ceea ce licărea în privirea\nlui Paraschiv era greu de îndurat.\n– Azi, înainte să vie perceptorul, răspunse el cu un glas blând. M-am dus\nla Scămosu să mă împrumute el cu niște bani, și Scămosu taman se pregătea\nsă vie pe la noi. S-a întors aseară de la București și Achim a trimes banii\nprin el. Dar ce folos! adăugă Moromete cu îngrijorare, arătându-se stăpânit\nnumai de gândul că Achim n-a primit decât prima telegramă. Tot trebuie să\nse întoarcă și să vindem oile.\n– Să vindem oile? nu se putu stăpâni să nu strige Paraschiv. După ce că\nți-a trimes patru mii de lei, mai vrei să le și vinzi? Ce-ai făcut cu patru mii\nde lei? se stropși el în pornirea și mânia lui tulbure.\n– N-auzi, bă, că i-a plătit lui Aristide? șopti Nilă speriat de amenințarea\nnesfiită și fățișă care se simțea din glasul fratelui. Ce-l mai întrebi?! adăugă\nel cu un reproș mic și uimit.\n– I-a plătit lui Aristide? Și ce dacă i-a plătit? strigă Paraschiv din ce în\nce mai furios și mai surd. Ce-mi pasă mie că i-a plătit? își ieși el din sărite,\nnemaiștiind ce spune. Deodată Paraschiv își întoarse capul spre Nilă și urlă",
  "înfiorându-i pe toți: îmi spui tu mie, că i-a plătit? Și ce mă privește pe mine\ncă i-a plătit? Când ți-oi da un pumn după ceafă te podidește sângele pe gură.\nFața lui întunecată începuse să prindă pete albe. Nilă însă, de frică, se\nfăcuse roșu și nu îndrăznea nici să mai mănânce. Când, după câteva clipe de\ntăcere grea, Paraschiv puse mâna pe lingură să mănânce mai departe,\nMoromete, uitându-se la el cu o privire intensă, îi explică:\n– Ai întrebat ce-am făcut cu patru mii de lei și Nilă a spus că ai auzit că\ni-am plătit lui Aristide. N-a zis că te-ar privi pe tine ce-am făcut eu cu banii,\nașa că nu văz de ce i-ai da un pumn după ceafă să-l podidească sângele pe\ngură!\nDrept răspuns Paraschiv încetă deodată să mai facă vreo mișcare și-și\nridică privirea amenințătoare și spre tatăl său; dar numai atât, numai o clipă;\nnu îndrăzni mai mult; în clipa următoare își continuă mișcările mestecând\nfurios.\n– Degeaba te superi! observă Moromete cu aceeași blândețe nefirească\nîn glas. A zis Nilă altceva?!!! se adresă el apoi către ceilalți, cu o uimire și\ncu o înfățișare care aștepta cu tot dinadisul un răspuns.\nNu îndrăzni însă nimeni să deschidă gura. Un răspuns la uimirea\nprovocatoare a tatălui putea fi primejdios; Paraschiv o dovedise. Tot așa, pe\nneașteptate, Paraschiv se satură să mai mănânce și se ridică brusc în\npicioare. Scăunelul de sub el se răsturnă și îl împiedică să plece; izbi în el\ncu bocancul lui milităresc, trimițându-l în spinarea lui Niculae și părăsi\ntinda cu pași grei.\nÎn urma lui, Moromete își plecă fruntea. Nu mai putea fi nici o îndoială:\nal lui Cătănoiu nu mințise și nici nu se putea spune că Paraschiv și-a\nschimbat sau și-ar putea schimba gândurile. Oftă îndelung și greu și o\ntristețe neagră coborî peste chipul lui.\nFetele adunară vasele în tăcere. Mama răsturnă masa și Duțulache se\nrepezi hulpav, tremurând din tot trupul, făcând ca într-o clipită să nu mai\nrămână nimic pe jos. De undeva de afară Paraschiv chemă poruncitor și\ntainic:\n– Nilă!\nIar Nilă se supuse și ieși din tindă. Niculae se retrase într-un colț al\ngrădinii pierdut și uitat de toți, fetele plecară nu se știe unde, iar mama, care\nse gândea că s-ar putea ca omul ei să aibă nevoie de ea, nu putu totuși să\nuite amenințarea nedreaptă care îi fusese adusă înainte de masă și părăsi și\nea tinda.",
  "„Da, gândea Catrina ieșind din curte cu vadra sub braț, ani de zile te-ai\nuitat la ei și în loc să pui mâna pe par și să-i dai pe brazdă, i-ai lăsat să facă\nce vor. Dormeai ca un buștean în pat când eu până în grinda casei săream\ndin somn!… Ilie, mi-e frică! mă rugam în miez de noapte (cum să nu-ți fie\nfrică când îi visam pe câteșitrei negri și urâți!) și tu nimic, sforăiai de putea\nsă ardă casa și să nu te deștepți! Ar trebui acuma să nu-mi pese, că după ce\ncă ai ajuns în întuneric (că nici biserica nu poate să-ți mai ajute, prea ai râs\nde ea și ai luat-o în deșert), tot la mine ridici pumnul și urli că să nu mă vezi\nîn ochi! Da, gândi Catrina îndârjită și ispitită să n-aibă nici un fel de\nremușcări, ar trebui să te las să te chinuiești singur, să știi și tu câte-am\nîndurat eu lângă tine… «Ilie, de ce nu treci casa și pe numele meu? Are să\nmă dea afară Paraschiv» mă rugam. «Ce, zice, crezi că o să mor eu înaintea\nta?» Uite, n-ai murit, dar Paraschiv tot a ajuns să nu-i mai fie frică de tine și\ndacă azi a îndrăznit să te înfrunte cu vorba mâine o să te înfrunte cu parul.\nCe folos că n-ai murit? Pe mine o să mă dea afară, am știut asta de mult și\nm-am rugat la Dumnezeu, dar tu ce-ai să faci dacă te dă și pe tine afară?“\nAjunsă aici cu gândurile, Catrina deodată se sperie. I se păru că în timp\nce ea îl judeca în inima ei și îl găsea vinovat, acasă Paraschiv și Nilă poate\ncă au și sărit cu parul la el. Grăbită, tremurându-i mâinile pe lumânarea\nfântânii, umplu vadra cu apă și după ce o puse în cap porni repede spre\ncasă. De obicei mergea cu vadra fără s-o țină și fără s-o verse, dar acum o\nținea cu amândouă mâinile și ajunse acasă leoarcă de apă.\n– Tito! Ilinco! strigă de la poartă și când ajunse lângă prispă puse vadra\njos și intră în tindă.\nNeliniștea ei crescu: nu era nimeni. Se întoarse pe prispă și le strigă încă\no dată pe fete, atât de tare și de speriată, încât Niculae veni el din fundul\ngrădinii și spuse că fetele au plecat la vie.\n– Unde e tat-tău?\n– Nu știu!\n– Paraschiv și Nilă unde s-au dus? Nu l-ai văzut pe tat-tău? repetă\nmama.\n– A ieșit pe poartă și nu știu unde s-a dus, răspunse Niculae.\nDar neliniștea tot n-o părăsi pe Catrina. O turbura gândul că tocmai\nacum își găsise să-și învinuiască bărbatul și să-l lase singur când în fiece\nclipă putea să i se întâmple o nenorocire. Uitase că în noaptea aceea când\nluase foc casa lui Bălosu avusese gânduri mai bune despre Paraschiv; îl\ncredea acum în stare de orice.",
  "XXIII\nMoromete însă era departe de neliniștea și temerile mamei. Ceea ce se\npetrecea cu el îl împiedica să se mai gândească la soarta familiei.\nStătuse mult pe prag și nu băgase de seamă cum ceilalți se împrăștiaseră\ntoți. Văzuse afară bătătura și ieșise. Văzuse poarta de la drum și pornise\nîntr-acolo. Un om îi dăduse bună-ziua și recunoscându-l nu-i răspunse. Era\nunul dintre aceia care mai credea că lumea era așa cum și-o închipuia el,\ncare credea că speranțele sunt bucurii adevărate și nenorocirile numai ale\naltora și care în loc să se oprească pe loc, să se trezească și să se\nînspăimânte, trecea pe drum liniștit și încrezător și dădea bună ziua.\nSe așezase pe stănoagă ca întotdeauna, dar se ridicase numaidecât și\npornise pe șoseaua satului. Mergea cu fruntea în pământ, nici încet nici\ngrăbit și nu se uita nicăieri, astfel că nu-l văzu pe Dumitru lui Nae când\ntrecu prin dreptul casei lui. Dumitru lui Nae stătea rezemat de stachet,\ndincolo de poartă, și arăta una cu ulucile, parcă ar fi crescut de la rădăcina\nlor ca un pom. Nici el nu-l văzu pe Moromete, nu zise nici el nimic.\nÎn dreptul unei uliți, Moromete păși cu aceiași pași egali și ghicind de\ndeparte că un om care venea din direcția opusă vrea să-l oprească, se feri\ndin calea lui. Trebui totuși să se oprească fiindcă celălalt nu înțelese că\nMoromete se ferea de el și îi tăie drumul ieșindu-i înainte.\n– Hai noroc, Moromete!\nRidică fruntea și văzu un om liniștit și parcă blând, cu mustăți mari și cu\nun copil în urma lui. Recunoscu întâi copilul, apoi omul: Traian Pisică.\nSfârfâlică scoase un scheunat mic de rugăminte. Traian Pisică își luă țigarea\ndin gură și îi dădu să tragă, apoi îl întrebă pe Moromete prietenos:\n– Ce mai faci, Ilie? Nu te-am văzut de mult.\n– Bine, răspunse Moromete.\n– Ce mai fac copiii ăia ai tăi?\n– Bine.\n– Tu ce mai faci?\nTăcere. Traian Pisică se uită la bocancii celuilalt:\n– S-au rupt. De ce nu vii să le pun un petic?\nÎntre timp Sfârfâlică, văzând că stănoagă podiștei lângă care se opriseră\nera puțin aplecată spre șanț, se propti în ea s-o aplece și mai tare“ și chiar se\nînfurie și începu s-o zgâlțâie.",
  "– Am auzit, Moromete, că vreai să-l dai pe băiatul ăla al dumitale,\nNiculae, la școală! Am și eu unul de seama lui, învață bine, m-a chemat\nTeodorescu să-mi spună că să-l dau și eu. O fi scump? întrebă Traian Pisică.\nMoromete nu răspunse. Traian Pisică trăgea din țigare gânditor. Se auzi\no pârâitură, apoi un bufnet din acela pe care îl face noroiul când primește un\nbolnav în el și Sfârfâlică fu văzut în șanț cu stănoagă cu tot, plin de noroi\npână și pe dinți.\n– Sfârfâlică, lua-te-ar dracii, rupseși stănoagă, spuse Traian Pisică în\ntreacăt, și când Sfârfâlică ieși din șanț orăcăind, scoase țigara din gură: Na\nla… Dar uitându-se la gura Iui plină de noroi nu mai putu pronunța „na la\ntata din țigare“, se întoarse spre Moromete și continuă: Teodorescu zicea că\ndacă ia bursă, n-ar fi așa scump. Tu ce zici, Moromete?\n– Nu știu, răspunse Moromete și se îndepărtă cu fruntea în pământ, cu\naceiași pași, nevăzând și neauzind nimic.\nCa și mai înainte cu Dumitru Iui Nae, trecu pe lângă doi inși fără să le\ndea bună-ziua. Aceștia stăteau la umbra unui salcâm și văzându-l nici ei nu-\nl opriră. Erau doi din cei care veneau la fierărie și-l ascultau cu interes: Din\nVasilescu și Marmoroșblanc. Se uitară lung în urma lui.\n– S-a întâmplat atunci cu conversiunea că i-a fost mai lesne lui\nMoromete să scape de datoriile de la bancă și el pe urmă s-a împrumutat iar,\na crezut că o să vie iar o conversiune, spuse Marmoroșblanc cu oarecare\nuimire. Acum uite-l că rămâne fără grâu și tot n-o să-i ajungă.\n– Păi tot așa zicea el și de fonciire! își aduse aminte și Din Vasilescu.\nZicea că nu se poate să nu vie el Iorga cu o lege în privința asta.\n– Nu pricep, se miră Marmoroșblanc cu dispreț, Moromete ăsta se\npretinde om deștept; cum putea să creadă în prostiile astea?\nDin Vasilescu se uită în pământ printre genunchi și se gândi fără grabă.\nMarmoroșblanc însă rămase cu bărbia împinsă în sus, a dispreț, vrând să\nspună că nimeni nu-l poate convinge că Moromete ar avea vreo justificare.\n– N-ai dreptate, spuse Din Vasilescu. Banii de la bancă i-a băgat în vite,\nașa că n-are decât să le vândă și să dea îndărăt, totuna e, iar cu fonciirea,\nadu-ți aminte ce ziceau liberalii când erau țărăniștii la putere: că o să\nmicșoreze fonciirea dacă vin ei în locul țărăniștilor.\n– Și el a crezut?\n– Și dacă nu credea era mai bine?! se înveseli Din Vasilescu.\n– Da, dar nu te uiți la el cum trece și nu dă bună-ziua? zise\nMarmoroșblanc jignit, iar Din Vasilescu dădu din cap într-un fel din care se",
  "înțelegea că lui i se întâmplau altele și mai și, dar nu socotea că trebuie să se\nsupere.\nMoromete se îndepărtase pe o uliță care dădea în valea satului și care,\nsub forma unui drum îngust, urca printre dâmburi spre câmpie.\nLa ieșirea din sat, în colțul uliței, era o poiană și Moromete nu băgă de\nseamă că acolo se afla strâns un grup de șapte-opt inși care cât îl văzură se\nși porniră pe exclamații. Unde se duce Moromete? „A! Moromete,\nMoromete!“ se auzea.\n– Moromete! strigă cineva.\n– Ce faci, domnule?! se supără un altul. Stai puțin, unde…\nDe astă dată Moromete se opri, dar nu băgă nimeni de seamă că oprirea\nsa fusese bruscă și neprietenoasă. Se sclifosiră și mai mult, iar unul din ei,\nparcă râdea mereu (avea niște dinți lungi, rari și galbeni), începu să spună\ncă Iocan îl înjură pe Moromete de mama focului și zice că dacă îl mai\nprinde pe la fierărie o să-i dea cu barosul în cap. Cum?! De ce?! întrebară\nceilalți intrigați.\n– Zice că Moromete nu mai are facultăți de încredere! explică omul,\ndezvelindu-și până la urechi dinții… Așa zice! sublinie el rânjind leneș.\nCică Moromete s-a dedat cu Aristide și d-aia refuză să mai vie pe la fierărie.\nSe făcu gălăgie și iarăși nu băgă nimeni de seamă felul cum ascultase\nMoromete aceste cuvinte. Rămăseseră consternați, când, făcând un pas spre\ncei adunați, acesta, cu pumnii strânși, bolborosi:\n– Voi nu puteți, mă, să vă mai vedeți de treabă? Altă treabă nu mai\naveți?\nȘi deodată le întoarse spatele și se îndepărtă mai bolborosind încă nu se\nștie ce.\nÎn curând ieși din sat și urcă dealul. La câmp înfățișarea sa se schimbă,\ncăpătă iarăși acea liniște posomorâtă și închisă pe care o avusese când\npornise din curte. Merse o vreme peste întinderea netedă a islazului, apoi\nintră pe drumurile de plan, printre porumburi și miriști și se opri în sfârșit în\ndreptul unei pietre de hotar. Ajunsese la lotul său de pământ.\nMoromete se așeză pe piatra albă de hotar și își luă capul în mâini. Era\ncu desăvârșire singur. Dacă n-ar fi fost miriștea locurilor sau urmele –\nroților de căruță, uscate adânc în pământul drumului, care arătau că pe aici\nau fost oameni, s-ar fi zis că porumburile au crescut singure, că au fost\npărăsite, că nimeni n-o să mai calce vreodată pe-aici și că doar el a rămas ca\nun martor al unei lumi ciudate care a pierit.",
  "Moromete însă era departe de a fi rupt de lume și venise aici tocmai\npentru că se simțea îngropat în ea până la gât și vroia să scape. Înțelegea că\nse uneltise împotriva lui și el nu știuse – timpul pe care îl crezuse răbdător\nși lumea pe care o crezuse prietenă și plină de daruri ascunseseră de fapt o\ncapcană (fâlfâirea înceată a amenințărilor, întinderea lor de-a lungul anilor\nși de aici credința în fărâmițarea și dispariția lor) – iar lumea, trăind în\norbire și nepăsare, îi sălbăticise copiii și îi asmuțise împotriva lui.\nStătea pe piatra de hotar cu capul în mâini și încerca să dea de curgerea\npână mai ieri a gândirii sale liniștite, îndârjit și hotărât să nu cruțe nimic\npentru a o regăsi, simțind că înstrăinarea de ea ar aduce întunericul și că\nmoartea n-ar fi mai rea decât atât. Cum să trăiești dacă nu ești liniștit? Nu se\nîntâmplase nimic atât de cumplit încât să nu fie repus totul sub lumina vie a\nminții. Nu cumva timpul era undeva același? Nu cumva trecerea lui era\negală și dacă o dată te ocrotea fărâmițând primejdia, când te credeai scăpat\nîți distrugea de asemenea speranțele clădite peste legea lui? Nu cumva\ncopiii de aceea sunt copii, ca să nu-și înțeleagă părinții, fără ca mai întâi să\nse rătăcească, și de aceea părintele e părinte, ca să-i ierte și să sufere pentru\nei? „Dar i-am iertat mereu“, gândi deodată Moromete și gândirea aceasta\nreveni și nu mai fu urmată de alta, i-am iertat mereu, i-am iertat mereu și\nrămase cu ea în cap până ce își luă seama și o stinse.\nDupă care nu mai fu nimic, se auzea numai foșnetul porumbului, vântul\nușor care venea dinspre miazănoapte sporind parcă și mai mult tăcerea\nomului și a pământului. Un iepure ieși la marginea unui lot și își agită\ncâteva clipe urechile, după care trecu drumul și pieri în porumbul celălalt,\nîncepuseră să scârțâie greierii.\n„Am făcut tot ce trebuia, reluă Moromete cu o sforțare, le-am dat tot ce\nera, la toți, fiecăruia ce-a vrut… Ce mai trebuia să fac și n-am făcut? Ce mai\nera de făcut și m-am dat la o parte și n-am avut grijă? Mi-au spus ei mie\nceva să le dau și nu le-am dat? A cerut cineva ceva de la mine și eu am spus\nnu? Mi-a arătat mie cineva un drum mai bun pentru ei pe care eu să-l fi\nocolit fiindcă așa am vrut eu? S-au luat după lume, nu s-au luat după mine!\nȘi dacă lumea e așa cum zic ei și nu e așa cum zic eu, ce mai rămâne de\nfăcut?! N-au decât să se scufunde! întâi lumea și pe urmă și ei cu ea.“\nȘi această gândire sumbră și trufașă îl ridică pe Moromete în picioare,\npregătit parcă să facă față unei asemenea prăbușiri.\nSe apropia seara. Câmpia își lăsa în jos, nesimțit, pleoapa ei uriașă. La\nrăsărit era întuneric, se vedeau urcând nori de ploaie.",
  "Când, într-un târziu, se uită în jurul său, își duse mâna la frunte, se\nclătină câteva clipe, apoi își reveni și porni încet să se întoarcă acasă.\nXXIV\nÎndată după prânz Paraschiv se duse la Guica și îi spuse să pregătească\nmâncarea de drum: aveau să plece neîntârziat, el și cu Nilă, chiar a doua zi\nde dimineață.\nParaschiv nu mai dădu pe acasă toată ziua. Nu veni seara acasă să\nmănânce, mancă la tușă-sa. După ce mâncă, el plecă apoi prin sat. Era în\nvorbă de mult cu o fată, una Manda a lui Bodârlache, cu care vrusese chiar\nsă se însoare. Nu se însurase fiindcă îl împiedicase tatăl său și acum îi părea\nbine că însurătoarea nu avusese loc – nu avea pe vremea aceea planuri atât\nde mari ca acum –, dar, mergând spre casa fetei, el își aminti din nou cum se\nîntâmplaseră lucrurile și ura lui împotriva tatălui crescu și mai mult. Erau\nlucruri la care el niciodată nu putuse răspunde (cum era faptul că tatăl său îl\nlăsase să se ducă la munte fără a-l preveni că piața muntelui scăzuse), iar în\npovestea aceasta cu însurătoarea, tatăl îl „lăudase“ atât de mult și de\ninsistent pe viitorul său socru, încât laudele acestea îl făcuseră de râs nu\nnumai pe Bodârlache și pe fata lui, ci și pe el, pe Paraschiv. Era adevărat că\nBodârlache, care avea multe pogoane de pământ, nu era un om prea deștept,\ndar în urma laudelor lui Moromete, oricărui flăcău i-ar fi pierit pofta să se\nmai însoare așa de lesne cu Manda (Paraschiv descoperise cu acel prilej că\nManda lui Bodârlache mai era și foanfă).\nParaschiv n-o luă pe Manda lui Bodârlache, dar el nu-i spusese că n-o\nmai ia. Fata îl întreba câteodată ce are de gând, dar Paraschiv răspundea\nmereu că la toamnă, acum a trecut vremea; toamna se însoară lumea!\nManda avea nouăsprezece ani, abia ieșise în lume și se ferea de așa-zisul\nei viitor bărbat. Când Paraschiv se așeza lângă ea pe marginea șanțului, nu\ntrecea multă vreme și începea să se neliniștească. Atunci se ridica și pleca.\nParaschiv încerca s-o țină, dar ea se zbătea crâncen, intra în curte și se\nridica peste gard. Dacă Paraschiv mai rămânea, fata stătea cu el de vorbă în\nacest fel, apoi după o vreme se dădea jos de pe stinghia ulucii și ieșea iarăși\nîn șanț, unde nu rămânea mult timp.\nFelul acesta de a face dragoste îi amintea lui Paraschiv de vremea când\navea el șaptesprezece ani, fapt care îl întărâta, îl scotea din sărite. Poate din",
  "cauza aceasta nu-i spusese fetei că n-o mai ia; n-ar fi vrut s-o lase așa cum o\ncunoscuse.\nÎn drum spre casa fetei el continuă să se gândească la ultimele\nîntâmplări care avuseseră loc în familie. Căuta încet, fără grabă, feluri de\nrăzbunare împotriva tatălui, ceva pe măsura lui, ceva care să lase urme\nadânci și de neuitat. Tatăl său era nemaipomenit de puternic. Până și acum,\nîn ultima clipă, când perceptorul îi dăduse o primă lovitură, el găsise\nputerea să se prefacă și să-i întindă lui, lui Paraschiv, cursa aceea cu cei\npatru mii de lei trimiși de Achim. Se lăsase prins. Stăpânit de aceste gânduri\nParaschiv ajunse la casa lui Bodârlache. El se opri și trebui să facă o\nsforțare să iasă pentru câtva timp din plasa gândurilor sale răzbunătoare.\nDeși era târziu, fata ieși la poartă. Ea îl întrebă însă de ce n-a venit mai\ndevreme. Paraschiv îi răspunse că a avut treabă, că a stat toată seara de\nvorbă cu ai lui. La întrebarea fetei care voia să știe despre ce au vorbit, el îi\nrăspunse că despre ei au vorbit, adică despre însurătoarea lor.\nAuzind aceste cuvinte, Manda se lipi de flăcău și își vârî pentru întâia\noară palma sub brațul lui. Paraschiv se făcu că nu bagă de seamă și vorbi\nmai departe, se agăță la întâmplare de ceea ce spusese chiar el mai înainte\ncă adică s-ar fi prăpădit stând de vorbă cu ai lui despre însurătoare. Începu\ncu un glas bun să-i spună o poveste lungă care ținu multă vreme, și în\ncuvintele „alde tata zicea că“, „și eu ziceam că“ reveneau des în vorbirea\nlui.\n– Da, încă de astă-iarnă alde tata zicea „ia-o, mă, ce mai aștepți“, dar eu\nziceam că când să fac nunta? S-a mai pomenit să faci nunta în postul\nPaștilor? Alde tata zicea că n-are nimic, o iai acuma și faci nunta la toamnă,\nce mare brânză? Eu ziceam că nu, de ce să n-o iau cu nuntă! Ce, n-avem de\nunde? Tăiem douăzeci de găini, trei-patru oi și facem o nuntă să pârâie\nsatul! Și în seara asta mă pomenesc cu alde tata că: „Ce faci, bă, Paraschive,\nuite, a venit și toamna, nu te însori?“ Eu zic că: „Stai, bă, să se coacă\nstrugurii, să se facă vinul, vreai să cumpăr vin de la Aristide?“ „Dar de ce să\nnu cumpărăm, zice alde tata, n-avem cu ce?“ „Ba avem, zic eu, dar ce să\ndăm banii pe vin dacă avem vinul nostru?“ Alde tata se răstește la mine, că:\n„Ce, nu cumva o să dau de băut vin din ăsta prostu de la noi? Luăm vin\ncalitatea întâia de la Pălămida, parcă n-avem cu ce?“ „Ba avem, zic eu, dar\nce facem de țuică?“ „Însoară-te tu și nu-ți fie frică de țuică“, zice alde tata.\nȘi pe urmă mama zice și ea: „Însoară-te, Paraschive, uite odaia, de când am\nspoit-o, de când te așteaptă!“ Frati-meu Nilă: „Bă, să-mi dai mie plosca să",
  "chem oamenii la nuntă. O să-l punem pe-al lui Briță să-ți spună orațiile, că\nare cal frumos, ai văzut cum mergea călare prin sat cu bradul în mână, la\nnunta ăluia a lui Troscot“… Alde mama zice: „Dar trebuie să vorbesc și eu\ncu cuscră-mea, să vedem câte găini tăiem! Trebuie vorbit din pripă, să nu te\npomenești că s-a terminat mâncarea!“ Și d-aia am întârziat, uite, vezi și tu!\nȘi eu zic să ne luăm de duminică într-o săptămână, să mă duc mâine să\ntocmesc lăutari, că vreau să avem la nuntă două tarafuri de lăutari și Ilie\nNeață te pomenești că cine știe cine pune mâna pe el…\nFata începuse de mult să tremure, dar nu se ridica să plece; asculta\npierdută vorbele flăcăului și din ce în ce se alătura cu mai mult curaj de\numărul lui. Într-o vreme, cerul, care încă de cu seară se tot frământa, se\nîntunecă de tot și începu să picure. Paraschiv se ridică și o întrebă pe fată\nunde să intre. Fata începu să tremure rău și îi răspunse că poate să meargă\npe prispă.\n– Pe prispă au să ne audă ai tăi; că vreau să stăm de vorbă cum aranjăm,\nșopti Paraschiv grav.\n– Atunci să mergem în șopron, răspunse fata luând-o înainte.\nIntrară în șopron și acolo fata rămase mereu în picioare; Paraschiv se\nprefăcu că nu se sinchisește de acest lucru. Se așeză jos la picioarele ei și cu\nacelași glas bun continuă povestea lui nesfârșită. Afară, ploaia se așternuse\nstăruitor peste pământul întunecat și din când în când cerul era sfâșiat de\nfulgere și zgâțâit de bubuituri grele. Cu toate stăruințele flăcăului, fata stătu\ntot timpul în picioare rezemată de unul din stâlpii vechi și tari ai șopronului.\nXXV\nParaschiv se întoarse acasă pe al doilea cântat al cocoșilor, ațâțat și\notrăvit de noaptea pierdută în zadar sub șopronul lui Bodârlache. Ploaia\ncontinua să cadă și drumurile se umpluseră de noroi și băltoace scârboase.\nPână ajunse acasă ploaia îl udă până la piele. În timpul nopții Moromeții\nmutaseră așternutul de pe prispă în odaie și cineva încuiase ușa de la tindă\ncu zăvorul. Paraschiv era atât de acrit încât pentru întâia oară nu mai ținu\nseama de nimeni ai casei și începu să izbească în ușă furios. Izbea cu\nbocancii lui militărești, amenințând destul de tare și fără teamă pe toți cei\ndinăuntru. Până să-și făurească el un plan de răzbunare se simțea împins\nînainte de o pornire turbure pe care abia și-o stăpânea.",
  "Catrina se trezi din somn speriată de zgomote. Moromete se trezi și el.\nSe trezi, dar când deschise gura și vorbi în întuneric, avea un glas atât de\nlimpede și liniștit încât s-ar fi putut crede că nu dormise deloc până atunci;\nel întrebă neturburat din așternutul lui:\n– Care ești, mă, acolo, de bați așa?\nÎntrebase cam încet, de aceea cel de afară nu auzi, bătea mereu.\n– Du-te de deschide, trebuie să fie Paraschiv! îl îndemnă mama.\n– Ce, m-am băgat slugă să deschid ușa înaintea lui? răspunse Moromete\nfără să se miște din așternut. Și continuă să întrebe: Mă, n-auzi? Care ești\nacolo?\nTot atunci bătăile în ușă se opriră. Moromete repetă întrebarea lui\nneturburată:\n– Bă, surdule! care ești acolo?\nUrmară câteva clipe de liniște, după care deodată se auzi un fel de urlet\ngros și înfricoșător care spunea:\n– Deschide, bă, ușa, că când i-oi da un picior o dărâm pe voi cu casă cu\ntot.\n– Nilă, șopti femeia îngrozită, scoal’ în sus și deschide ușa!\n– Ce spui tu? întrebă Moromete din așternut. O dărâmi cu casă cu tot? Ia\nsă vedem, baremi oi fi și tu în stare de ceva.\n– Tată, mai taci din gură! zise fata cea mare sărind iute din pat și ieșind\nîn tindă.\nDin așternutul ei, femeia se văita în întuneric cu un glas rău prevestitor:\n– Aoleu, Ilie, Ilie! Iisuse Cristoase! Apără-ne!\nDin tindă se auzi scrâșnetul zăvorului apoi pași și smiorcăituri de\nîncălțăminte fleșcăită. Fata se întoarse în așternut, lăsându-l pe Paraschiv în\nîntunericul tindei.\n– Aprinde lampa, Tito! șopti Catrina. Îl lași în întuneric? O fi ud!\n– S-o aprindă singur! Cine îl pune să se întoarcă la ziuă!?\n– Ai să vezi tu, când ți-oi da eu un pumn, cum o aprinzi! se auzi glasul\nlui Paraschiv din întunericul tindei.\n– Taci din gură! șopti mama cu groază, adresându-se fetei. O fi beat! Îți\ndă una și te achită!\nFata însă nu se sperie deloc. Bombăni în șoaptă, dar destul de tare ca să\nfie auzită de fratele vitreg!\n– Achită! Achită un c…t!",
  "Se pare însă că nu fu auzită, pentru că tăcerea continuă. Totuși fata ținea\nsă arate că nu-i e frică. De aceea continuă să bombănească în așternutul ei:\n– Când te porți bine cu el, e mai rău decât când te porți rău!\nParaschiv aprinse lampa singur și intră în odaie. Se așeză pe un scăunel\nși începu să se descalțe. La lumina galbenă și chioară din firidă, chipul lui\narăta schimonosit și crâncen. Descălțându-se, el ceru într-o vreme nu se știe\ncui:\n– Dă-mi o cămașă și niște izmene uscate!\nNimeni nu-i răspunse. Abia într-un târziu, Tita spuse’ pe neașteptate,\ndrept răspuns:\n– Afară nu puteai să te descalți? Ai umplut casa de apă.\nGlasul fetei era înțepat și dușmănos. Paraschiv tresări și cum tocmai își\ntrăsese un ciorap din picioare, el îl mototoli în mână, se îndoi pe scăunel\nfăcându-și vânt și îl aruncă cu putere în capul fetei. Ciorapul fiind ud și plin\nde noroi zbură cu putere și se lipi ca o plăcintă în perete, împroșcând\ngeamurile și păturile cu nisip; nu nimerise unde trebuia; în perete, ciorapul\nstătu o clipă lipit, apoi căzu în pat alături de căpătâiul fetei. Tita se ridică\nfulgerător în capul oaselor, îl apucă și îl înapoie cu aceeași viteză ținând\ncapul fratelui vitreg. Paraschiv se feri și ciorapul plesni drept în mica icoană\nde pe peretele din spatele lui. Cum icoana avea geam, acest geam plesni și\ncăzu jos în bucățele mici.\n– Tito, icoana! gemu mama înfricoșată. Ați înnebunit?\nÎntre timp toată lumea se deșteptase. Moromete se ridică într-un cot și îl\nîntrebă pe Paraschiv cu compătimire:\n– Ce e, Paraschive, te-a mânjit proasta la care ai fost cu baligă pe la\ngură? Ai, mă? Săracu de tine! Ești și tu flăcău, de! Te întorci și te iei la\nbătaie cu soră-ta!\n– Ce mai flăcău! scrâșni Tita cu un glas aprins. Nu i-ar fi rușine să spuie\ncă e flăcău. E mai murdar decât ciorapii pe care îi poartă în picioare!\n– Tito, vezi să nu sar eu acuma la tine! zise mama din patul ei, căutând\nprin aceste cuvinte să înlăture primejdia.\nParaschiv însă nu răspunse la batjocura fetei. Se ridică de pe scăunel și\ntrecu în tindă. De acolo, el luă lampa de pe firidă și intră în cealaltă odaie\nunde se schimbă, îmbrăcându-și singura lui cămașă bună cu care ieșea în\nlume. Se întoarse și se culcă alături de Nilă. În tăcerea care se făcuse, el\nmormăi cu o liniște în glas pe care nu i-o cunoșteau ceilalți.\n– Bine, o să vă arăt eu vouă! O să vedeți voi!",
  "Nu-i răspunse nimeni. Paraschiv își schimbă glasul și mormăi\nadresându-se lui Nilă:\n– Dă-te mai încolo, Nilă! Apoi după un timp spuse mai departe: Lasă!\nStăm noi de vorbă! Vine ea murga la traistă!\nCuvintele din urmă n-aveau nici o noimă, deoarece Paraschiv nu fusese\nniciodată unul din aceia care să poată fi numit traistă și la care să fi venit\ncineva să mănânce. La această socoteală se pare că se gândi și Moromete,\npentru că se mișcă în așternut și pregătindu-se să doarmă, rosti:\n– Da, așa mai zic și eu!\n– Ai să vezi tu, continuă Paraschiv. Să nu zici pe urmă că „uite, de ce nu\nmi-ai spus?!“\nMoromete nu mai răspunse.\nAfară ploaia continua să cadă stăruitor. Din când în când izbea în\ngeamuri cu putere. Când toată lumea adormi, mama se ridică din pat, se\nînchină și se dădu jos. Strânse bucățelele de geamuri care căzuseră de la\nicoană, ieși în tindă și mai rămase acolo multă vreme.\nCatrina se întoarse din tindă, închise ușa încet de tot și îngenunche la\npământ, în fața icoanei. În mâna stângă ținea un ciob de oală din care ieșea\nun firicel subțire de fum. Ea rămase mult timp în genunchi, închinându-se\nrar, pierdută în rugăciune. În micul ciob, trosnea și sfârâia tămâia.\nDe prin paturi se auzeau uneori gemete grele. Într-o vreme mama tresări\nsperiată: Nilă avea obiceiul să vorbească în somn. Se opri din rugăciunea ei\nmută și ascultă: Nilă chema încet și cu o limpezire în glas care te speria:\n– Bă, al lui Pipitel! Bă, n-auzi? Bă, Sandule: Te-n… pe mă-ta!\nMoromete, care abia ațipise, se deșteptă și ridică fruntea de pe căpătâi,\nîncepu și el să asculte. De multă vreme nu mai vorbise Nilă în somn.\n– Ce spune, fă? întrebă omul în șoaptă.\nFemeia n-avu timp să răspundă. Nilă zise cu simplitate:\n– Să încalice pe cai și să fugă? Dă-i una după ceafă!\nAtâta spuse și tăcu; i se auzea răsuflarea ușoară în somn.\nMoromete întrebă:\n– Cui, mă? Cui să-i dea una după ceafă?\nNilă răspunse numaidecât cu un glas parcă supărat de întrebare:\n– Ăluia care fură păpuși de tutun. Pune mâna pe ea! Pune bă, mâna pe\nea și dă cu ea în pământ!… Am prins-o tăvălindu-se în paie! gemu el. I-am\ndat cu ciomagul peste fluierele picioarelor.\n– Bine i-ai făcut! șopti Ilinca încântată. Dar cine era aia, Nilă!",
  "– I-a băgat mâna în buzunar, spuse Nilă supărat, apoi gemu foarte greu,\nse întoarse pe cealaltă parte și nu mai spuse nimic.\nMoromete se adresă mamei care rămăsese înghemuită pe pământ în fața\nicoanei:\n– Hai, ajunge, spuse el cu blândețe, crezi că Dumnezeu n-are altă treabă,\nacuma noaptea, decât să te asculte pe tine?!\nMama nu-l luă în seamă. Se ridică de jos și cu ciobul în mână începu să\ntămâie casa. Deasupra capetelor lui Paraschiv și Nilă se opri mai mult și\nfăcu nenumărate cruci. Apoi ieși în tindă, stinse lampa și se întoarse în pat\npe nesimțite. Afară, cu toate că ploua, cocoșii porniră să cânte a treia oară.\nXXVI\nParaschiv Moromete stătuse doi ani de zile în armată, dar nu-și aducea\naminte ca cel puțin într-o singură dimineață să se fi simțit atât de rău din\ncauza goarnei care suna deșteptarea, cum se simțea acasă când tatăl său\ntrezea pe toată lumea cu noaptea în cap, strigându-i cu stăruință și pe fiecare\nîn parte, să se scoale în sus. Se întâmpla uneori ca în ziua care venea să nu\nfie nimic de făcut, nimic de lucrat; cu toate acestea, Paraschiv auzea cu\ngroază același glas înfundat și stăruitor care punea în mișcare toată casa; era\nun glas care la început nu chema pe nimeni pe nume și de aceea era atât de\nchinuitor; intra în ureche și turbura odihna dulce a somnului, fără să fie însă\naspru ori hotărât; plutea în aer și se prelingea în ureche dureros: „Mă, n-\nauzi? Scoal’ în sus!“ Doar atât se auzea la început, după care se făcea\ntăcere. Abia într-un târziu se auzea iarăși, în același fel, tot așa de îndepărtat\nși fără nume: „Mă, n-auzi? Scoal’ în sus, mă!“ Și după câteva clipe de\ntăcere, se adăuga: „Scoal’ în sus c-avem treabă“. Și iarăși se făcea tăcere. Și\ndin nou, după multă vreme, glasul relua necruțător: „Scoal’ mă, în sus, n-\nauzi? Avem o groază de treburi.“ Nimic, însă; tăcere deplină! Nu se mișca\nnimeni. Atunci glasul întârzia mult timp, căutând nu se știe ce și deodată\nstriga pe cineva pe nume, striga de astă dată cu asprime, cu o hotărâre\nneașteptată, cu ceva apăsător în el, cu ceva rău prevestitor, cu un ce\nîncordat, ca și când s-ar fi întâmplat o nenorocire: „Bă, Nilă-m’! Bă, Nilă-\nm’! Bă, n-auzi? Bă, Nilă-m’!“ Cel strigat sărea ars, ca atins cu fierul înroșit.\nBuimac bolborosea crâncen: „Ce e, bă, ce?! Ce?!“ Atunci se auzea din\nîntuneric un răspuns uluitor de blând, de simplu și de omenos: „Scoal’ în\nsus c-avem treabă!“",
  "Deși dormise puțin, Paraschiv se sculă totuși o dată cu toată lumea;\npentru întâia oară însă, glasul tatălui se vedea că răscolea în el ura cea mai\nneagră; nu se dădu jos din pat numaidecât, așa cum se întâmpla de obicei.\n– Ce-ai, mă, de ce ne scoli? N-auzi că plouă afară? mârâi el fără teamă,\nceea ce făcu ca foșnetele și trosniturile de oase ale celor ce se sculau să se\noprească.\nMoromete nu zise nimic, cu toate că asemenea vorbe spuse cu un astfel\nde glas nu fuseseră niciodată rostite în fața lui. El se ridică doar pe jumătate\nîn pat și în liniștea care se făcuse întrebă cu o bunăvoință de neînțeles\npentru situația în care se afla puterea lui de tată:\n– Ce-ai spus, mă, Paraschive? Ce zici că ai spus?\nAuzind un astfel de glas, Paraschiv se porni deodată mânios și\nnestăpânit:\n– Ce tot ne scoli de pomană cu noaptea în cap? Mai lasă-ne dracului să\ndormim! În fiecare dimineață: „Mă, n-auzi? Mă, n-auzi? Scoal’ în sus c-\navem treabă!“ Ce treabă avem?\nParaschiv tăcu o clipă: apoi se adresă lui Nilă:\n– Stai, acilea, boule, unde te ridici? Nu vezi că plouă?\nNimeni dintre copii nu înțelegea ce se întâmpla cu tatăl lor. Totdeauna\ncând se răzvrătea cineva în casă, din nepăsător și liniștit cum era, tatăl\ndeodată ridica un pumn în aer și răcnea: „Bă! Smintitule! Te omor!“\nRăcnetul acesta înțepenea aerul, făcea să piuie creierul celui răzvrătit, iar\ngroaza îi spulbera nemulțumirea ca și când n-ar fi fost.\nAstăzi, în fața revoltei lui Paraschiv, se pare că Moromete dădea înapoi:\ntăcea. Paraschiv bolborosi iar din așternut:\n– Am ajuns bătaia ta de joc; după ce că ți-am muncit o viață întreagă,\nnici să dormim nu ne lași!\nMoromete răspunse fiului; glasul lui neliniști pe mamă și pe fete; era un\nglas blând, poate chiar fricos:\n– De, mă, Paraschive, zic și eu că să vă sculați! Că avem treabă. Dar\ndacă ți-e somn, dormi, de! Poți să dormi! Și după ce vorbi astfel se adresă\nfetelor: Sculați-vă voi și lăsați-l să doarmă. O fi ostenit, săracul, a tras la jug\ntoată noaptea!\nBatjocura însă nu prea mai avea tărie, mai ales că Paraschiv răspunse\nnumaidecât, devenind amenințător:\n– Să prinz eu pe cineva că trage așternutul; îi umflu botul!",
  "Nimeni nu mai spuse nimic. Ca niciodată însă, Moromete se dădu\nîntâiul jos din pat și începu să se îmbrace, mama și fetele săriră și ele. Afară\nse făcuse ziuă de mult.\nNilă se ridicase în capul oaselor și nu știa ce să facă: să asculte de fratele\nlui mai mare, ori de tatăl său. Stătea ca o momâie în așternut, căsca și se\nscărpina. Moromete îl îndemna cu blândețe:\n– Hai, Nilă, dă-te jos! Să te duci și să mai dai cu țesala peste caii ăia!\nUite, s-a oprit ploaia, trebuie să mergem la moară!\n– Stai, mă, acilea, nu fi prost! bolborosi Paraschiv lovindu-l cu cotul în\nburtă.\nMoromete se îmbrăcă în tăcere. Tot în tăcere, după ce se îmbrăcă, ieși\nafară din casă. Ieșind, el lăsă ușa deschisă.\nDupă plecarea tatălui, Paraschiv se dădu jos din pat, deși mai înainte\namenințase că are să-l lovească pe cel care o să tragă așternutul: arăta obosit\nși parcă încrețit, îmbătrânit. Tăcerea dușmănoasă din jurul lui se pare că îl\nrăscoli rău, pentru că dându-se jos din pat el întinse o mână spre ușa lăsată\ndeschisă de tatăl său și o trânti cu toată puterea în canaturile ei.\nZgomotul făcut fu neașteptat de violent și ochiul crăpat al unui geam se\ndesprinse din ramă și căzu dincolo, spărgându-se cu un zornăit care nu suna\na bine.\nCatrina nu se mai putu stăpâni. Galbenă la față, ea îl măsură pe fiu de\nsus până jos și îl huidui scurt cu un glas întunecat:\n– Huo! La oase! Sparge, mă! Trântește!\nParaschiv răspunse numaidecât cu un glas îngroșat de ură:\n– Sparg! Le-ai făcut tu? E ale tale?\n– Du-te, Ilinco, și cheamă-l pe ăla de afară! porunci mama. Ieși afară și\nstrigă-l să vie încoace.\nFata cea mică ieși repede din casă. Numaidecât după aceea i se auzi\nglasul pe prispă, chemând:\n– Tată! Ia vino încoace! Hai repede încoace.\nParaschiv se așezase pe un scăunel și se uita mohorât la ciorapii lui uzi,\nplini de noroi. Într-o vreme bolborosi veninos:\n– Cheamă-l încoace, crezi că mi-e frică de el! Ehe! a trecut vremea aia!\nÎntr-adevăr Ilinca se întoarse în casă și adeveri:\n– Nu știu ce tot face în grădină, că nu vrea să vie!\n– I-ai spus ce fac ăștia aici? strigă mama. Du-te și spune-i, ce vii aici ca\nproasta! Ieși afară!",
  "– I-am spus! răspunse fata dârz.\n– Și acu’ ce te uiți? Treci în tindă și aprinde focul! Nu mai sta aici între\năștia! Niculae, ieși afară pe prispă!\nNiculae și Ilinca ieșiră din odaie. Nilă stătea încă în pat, se uita la cei din\ncasă, se scărpina și rânjea prostește; rânjea și el batjocoritor, simțind că s-a\nterminat cu puterea tatălui. Totuși, rânjetul lui se stinse de rușine când\nmama îl pironi cu privirea și îi spuse:\n– Și tu ce-ți arăți colții, Nilă, îți pare bine că ai ajuns stăpân? O să ne\nducem de aici, să rămâneți voi cu tat-tău, să vă mănânce câinii!\nParaschiv, auzind-o vorbind astfel, mârâi:\n– Unde o să vă duceți? La văgăuni?\nLa văgăuni însemna locul plin de gropi de la marginea satului unde\nmureau sau erau omorâte animalele bătrâne.\n– Nu ne lasă el Dumnezeu, răspunse mama cu obidă amară. O să fie vai\nde capul vostru, că mi-ați mâncat sufletul, câinilor!\n– Hai, mamă, vezi-ți de treabă! spuse Tita liniștită. Te iei după capul lui?\nParaschiv se uită la sora lui cu îngăduință, ca la o muscă, și buzele lui\nîmpletite se întinseră a veselie; el aruncă ciorapii murdari sub pat și porunci\nfetei:\n– Ia bagă tu mâna în lada aia și dă-mi aici niște ciorapi curați, dacă vrei\nsă nu-ți cârpesc una după ceafă.\nLada aceea era comoara casei; Paraschiv, Nilă și Achim fuseseră învățați\nde tușa lor, încă de mici, să creadă că înăuntrul lăzii se găsește toată munca\nlor; că acolo ar fi ascuns mama lor vitregă și surorile vitrege toată averea;\ncă lada are fundul înțesat de icușari și mamudele, de bani de aur și de argint.\nEra încuiată cu un lacăt destul de mare și în afară de fete și mama lor\nnimeni nu umbla în ea; pe fundul ei se aflau într-adevăr icușari și bani de\nargint și anume doi icușari și trei lei monedă măruntă în valoare de o mie de\nlei.\nAuzind glasul poruncitor și obraznic al fiului vitreg, femeia o înghioldi\npe fată cu pumnul:\n– Ieși și tu afară d-aici! Nu mai sta aici!\nTita nu mai spuse nimic și se îndreptă spre ușă; atunci Paraschiv lăsă din\nmână ciorapii lui murdari de noroi, se ridică de pe scăunel și se apropie de\nladă. Apropiindu-se, el apucă lacătul în mână și îl răsuci cu putere; se auziră\npârâituri de lemn care plesnește. Fata tresări și se aruncă asupra fratelui,\nvrând să-l dea la o parte. Paraschiv o îmbrânci cu o mână, iar cu cealaltă",
  "răsuci balamalele, le smulse din lemnul lor învechit, trase de ladă\nrăsturnând maldărul de covoare de deasupra și deschise capacul. În clipa\ncând vârî mâna înăuntru fata se repezi iarăși la el; de astă dată ea se agăță\nde capac furioasă și cu atâta violență, încât Paraschiv, prins cu mâna\nînăuntru, scoase un urlet. El se răsuci strâmb, își scoase laba de sub capac și\no plesni pe fată drept în obraz. Tita încercă în aceeași clipă să-i întoarcă\nlovitura, dar Paraschiv o izbi iarăși, de astă dată în cap, făcând-o să se\nclatine, și pentru că fata nu se lăsa, căutând să-l izbească și ea, Paraschiv o\ntrânti în mijlocul casei. Răzbită de lovituri, Tita încercă să apuce un scăunel,\ndar Paraschiv i-l smulse cu ușurință și-i plesni o labă peste ochi. Cu toate\nloviturile primite, fata nu scoase nici un cuvânt, nu strigă și nu se vaită; se\nridică de jos și se agăță din nou de capacul lăzii. Obrajii îi ardeau ca focul și\ndin ochi îi țâșneau fulgere de ură. În acest timp, Catrina ieșise de câteva ori\nafară și strigase zadarnic spre grădină.\nÎn casă, Paraschiv reușise să răscolească în ladă și să scoată din ea mai\nmulte perechi de ciorapi. Când, în cele din urmă, Moromete deschise ușa\ntindei și intră în odaie, Paraschiv tocmai își trăgea unul din ei peste talpa\nnoroioasă a piciorului; ciorapul era însă prea lung, era femeiesc, căputa lui\ntrecea dincolo de genunchi și Paraschiv nu știa ce să facă cu el, să-l îndoaie\npe gleznă sau să-l tragă în sus pe toată lungimea lui. Din pat, Nilă se uita la\nel cu veselie.\nMoromete închise ușa încet și rămase nemișcat lângă ea; el văzu teancul\nde pături și covoare răsturnate, îl văzu pe Paraschiv încălțându-se cu ciorapi\nalbi și curați, o văzu pe Tita cu chipul umflat de lovituri și pe femeie\nplângând încet; își întoarse privirea spre pat și îl văzu pe Nilă așteptând în\nașternut. Se desprinse de lângă ușă și-și îndreptă privirea spre femeia lui.\nÎntre timp Niculae și cu Ilinca intraseră și ei în casă.\n– Ce e cu voi?! întrebă Moromete.\nNimeni nu-i răspunse. Moromete întreba pe toată lumea, dar se uita\nnedumerit spre femeie.\n– Uite unde am ajuns, se auzi glasul mamei, întrerupt de sughițuri. De\nani de zile ți-am spus mereu: Ilie, Ilie, trece-ne nouă, ăstora, jumătate de loc\nde casă, să ne facem noi cocioaba noastră și să-i lăsăm pe ei aici. Că după\nce că i-am crescut și mi-au mâncat sufletul, acuma sar cu pumnul să mă\nomoare!\nOmul se apropie de femeie și îi puse mâna pe umăr cu sfială:\nFata cea mare nu se mai putu stăpâni și țipă ascuțit:",
  "– Ce tot mai întrebi, nu vezi? Întrebi de pomană! Parcă nu vezi!\nStrigătul fetei clocotea. Moromete întoarse capul spre ea și o privi\nadânc. Fata tremura din tot trupul. Ea strigă iară cu încordare, fără să ia în\nseamă privirea tatălui:\n– Măcar dacă ne-ai fi spus dinainte, ne luam cămașa pe noi și plecam!\nSă nu ne lași bătaia lor de joc!\nNu apucă să termine cuvintele din urmă, Moromete ridică mâna și cu\ndosul palmei o izbi peste obraji cu toată puterea. Toată lumea tresări.\nParaschiv ridică fruntea și se uită cu un aer tâmpit la tatăl său. O umbră de\nteamă îi trecu peste chip. Lovitura o înspăimântă rău pe fată; ura și furia\ncare îi țâșneau din priviri se stinseră ca și când n-ar fi fost și în locul lor\napăru groaza.\nMoromete se întoarse spre femeie și o întrebă iar cu același glas stăpânit\nși care părea blând și sfios:\n– Spune, Catrino, ce ai tu? Spune, n-auzi? Vorbește o dată!\nPentru că mama nu răspunse, omul o izbi cu pumnul în cap de două ori,\nîntrebând-o mereu ce are, să-i spună ce vrea. Ciudat însă: înainte de a fi\nlovită, ea plângea; întâiul pumn o făcu să plângă și mai tare, dar la al doilea,\ndeodată tăcu cu desăvârșire. Moromete îi dădu al treilea pumn; la cel de al\ntreilea, mama se lăsă în jos lângă pat, se ghemui cu capul între genunchi și\nîncetă chiar să mai sufle.\n– Ce, tu n-auzi? Ce e cu tine? Ai amuțit?\nDupă ce rosti aceste cuvinte întoarse spatele la toată lumea și vru să\niasă. În casă izbucni atunci deodată un plâns sfâșietor, greu de obidă și de\nnedreptate, plâns care îl făcu pe om să-și răsucească umerii și să amenințe\niar:\n– Haide-hai! Tito! Pesemne că nu te doare!\nÎn acest timp, Paraschiv se hotărâse să ridice totuși ciorapii în sus peste\npantaloni. Nilă se uită la el foarte intrigat; îi și spuse chiar, în clipa când\nMoromete deschise ușa să iasă:\n– Bă, Paraschive, trage-i sub pantaloni, peste izmene, că râde dracului\nlumea de tine!\nAceste cuvinte îl opriră pe tată să iasă. El începu chiar să-și facă o\nțigară, în timp ce fata plângea și urla chinuită de necaz și de ură\nneputincioasă; ceilalți, în afară de Paraschiv și Nilă, tăceau înspăimântați.\nMoromete linse țigara de la un cap la altul, o înfipse între buze și murmură:\n– Dă-i un foc, Niculae!",
  "Băiatul țâșni ca un glonț și se întoarse cu vătraiul plin de spuză și de\ntăciuni. Moromete aprinse, trase un fum și puse iar mâna pe clanță să iasă\nafară. În tăcerea în care nu se auzea decât plânsul rupt al fetei, Moromete se\nadresă celor doi cu un glas părtinitor și spuse:\n– Paraschive, Nilă, veniți cu mine în coșar! Ploaia asta a înmuiat\nacoperișul, mi-e frică să nu se dărâme!\nParaschiv se uită la tatăl său și murmură cu nepăsare:\n– Lasă-l să se dărâme!\nApoi se ridica de pe scăunel și izbi pământul cu picioarele să-și scuture\nbocancii de noroiul uscat. Noroiul însă se crăpă fără să cadă și atunci\nParaschiv mormăi:\n– Ia dă-mi, mă, ăsta micu, o treanță!\nNiculae, speriat, se uită în toate părțile, neștiind ce să facă; se uită întâi\nla tatăl său, dar tatăl tăcea, apoi la maică-sa, după aceea la surori.\n– Dă-mi, mă, o treanță, surdule! bolborosi Paraschiv. Ce te uiți?\nNiculae se vârî sub pat, merse de-a bușilea până după sobă.\n– Nilă, se auzi glasul lui Moromete blând, tu ce mai stai de pomană?\nHai cu mine că s-au rupt căpriorile coșarului!\nNilă răspunse și el nepăsător, căutând să semene în totul cu fratele său\nmai mare:\n– Dă-le dracului de căpriori!\nMoromete le explică:\n– Dă-le dracului nu e greu de zis, dar vine pe urmă și se dărâmă coșarul!\nCe-i faci atunci? De unde iai altul!\nNilă nu îndrăzni să mai spună nimic și atunci Paraschiv îl ajută: el se\nîntoarse într-adins cu spatele la tatăl său și în așa fel încât se vedea limpede\ncă mișcarea aceasta ținea loc de răspuns. Moromete se uită liniștit la spatele\nfiului, măsurându-l din ceafă și până la călcâi, după care spuse cu glas senin\nși împăcat, dezvinovățindu-se:\n– Ce să-i faci! Au putrezit, în fiecare zi se strică! Ba aia, ba ailaltă!…\nParaschiv se întoarse și răspunse sâcâit, cu dispreț:\n– Lasă-ne bă, în pace, că nu mergem!\nAuzind acest răspuns, Moromete se întoarse spre ușă și apăsă pe clanță.\nNimeni nu putu să-i vadă fața; i se auzi totuși după câteva clipe glasul,\nindiferent, poate puțin descurajat, lipsit de nădejde:\n– Treaba voastră! Să nu ziceți că nu v-am rugat și nu v-am tras de\nmânecă!",
  "După care omul deschise ușa încet, trecu pragul și ieși în tindă; ieșind în\ntindă, el închise ușa cu grijă și cu chibzuială mare, în așa fel că toți cei din\ncasă văzură cum se ridică limba clanței în sus, apoi se lasă în jos așezându-\nse cuminte în cleștele ei.\nXXVII\nDupă ce omul ieși, mama se ridică de lângă stinghia patului și începu\nsă-i înghiontească pe copii să iasă afară. Tita plângea mereu și în același\ntimp aranja covoarele la loc peste ladă. Niculae, la ghiontiturile mamei, se\nsclifosea și nu vroia să iasă afară; Ilinca de asemenea. Nilă căsca mereu, se\nîntindea sub așternut și se scărpina pe toate părțile. Paraschiv se așezase pe\nun scăunel și începuse să-și curețe pe îndelete noroiul uscat de pe bocanci.\nTrecu astfel o bucată bună de timp; nimeni nu vorbea. După ce aranja\npaturile și covoarele deasupra lăzii, fata cea mare ieși în tindă și de acolo\ncei din casă o auziră plângând mereu în fața vetrei, plângând mai adânc și\nmai afâșietor decât până acum: se simțea că loviturile primite peste chipul\nei, de la frate și de la tată, îi atinseseră adânc inima și rana sângera fără\noprire; cu cât plângea mai mult și cu cât durerea se făcea mai cuprinzătoare,\ncu atât se simțea că fata dorește să plângă și mai mult până la disperarea cea\nmai neagră, lucru care se și întâmplă și care îl făcu pe Nilă să se ridice din\npat, și să rămână încremenit, ascultând. Într-adevăr fata plângea acum cu\nsălbăticie, ca și când ar fi fost chinuită cu fierul roșu.\nMama ieși în tindă și la început o certă scurt, vrând s-o potolească:\n– Taci din gură! Fată mare ești tu? Ce e ambiția asta? Plângi din\nambiție!\n– Ce i-am făcut eu lui?… De ce să dea în mine? O! Doamne! Ce i-am\nfăcut? De ce-a dat?\nNu se știa cine e acest lui, tatăl sau fratele vitreg…\n– Taci din gură! I-ai răspuns! E tat-tău, zise mama, gândind că din\npricina loviturilor tatălui plângea ea astfel. Să nu-i răspunzi părintelui. Că\nte-a făcut și a pătimit cu tine!\nFata își încleșta pumnii în aer și se chinui greu, rugându-se ca în fața\naltarului:\n– Du-te, mamă… lasă-mă… lasă-mă!…\nȘi pentru că mama nu pleca și încerca s-o apuce de umeri și s-o\nmângâie, fata începu să tremure:",
  "– Du-te d-aici și lasă-mă! Mai bine nu m-ai fi făcut… lasă-mă! Du-te!\nO! O! O! Lasă-mă! Du-te!\nAtras de aceste gemete, Moromete se apropie de scara prispei și întrebă\napăsat:\n– Ce-are, Catrino, a înnebunit?\nMama se făcu că nu aude și nu răspunse. Moromete tăcu câteva clipe,\napoi strigă ușor, cu glas schimbat, fără acel ce apăsător cu care întrebase\nmai înainte:\n– Bă, Nilă-m’!\nNu se auzi nici un răspuns. Omul strigă iar cu încredere:\n– Bă, Nilă-m’!\n– Ce e, bă? răspunse Paraschiv dinăuntru cu același „bă“ de mai înainte.\n– Hai, sunteți gata? continuă Moromete prins parcă de o mulțime de\ntreburi. Hai că se înseninează, uite, să mergem la moară. Trebuie pus grâu\nîn saci și mers mai devreme, că e gloată, să măcinăm până în seară…\nDupă ce spuse aceste cuvinte, care rămaseră fără răspuns, Moromete\nlăsă fruntea în jos și începu să aștepte. Așteptând, el începu să caute prin\nbuzunarele flanelei, să-și răsucească o țigare. Scoase o bucățică de ziar și\nîncercă s-o rupă, să-i dea forma unei foițe, dar degetul gros deodată porni să\ntremure și hârtia se strică. Omul se stăpâni și vru totuși să-și facă de țigare,\nînsă acum îi tremurau amândouă mâinile de sus din umeri și din spinare.\nDeodată trupul lui țâșni pe prispă, ca scăpat dintr-un arc întins prea mult;\ndin tindă, mama îl văzu și nu se putu stăpâni să nu exclame cu groază:\n– Haiti! Ilie, stai la-n loc!\nMoromete se opri și spuse apăsat:\n– Nu mai plânge, fato, că te omor! Nu-ți fac altceva! Te omor!\nMoromete își schimbă apoi din nou glasul și de acolo de pe prispă\nchemă aproape duios:\n– Bă, Nilă, tată, hai, mă, că s-a înseninat, până nu se face gloată la\nmoară!\nDupă aceea nu mai așteptă răspunsul. Intră în tindă și se opri lângă scara\npodului. Sub scară, în colț, se aflau rezemate de zid o grămadă de unelte: un\ntopor mic de tăiat lemne, cărpătorul de băgat pâinea la copt, un rășchitor\nmic și un par de pus porumbul în brazdă. Moromete luă parul, îl piti la spate\nsă nu se vadă și intră în casă. El deschise și închise ușa în așa fel încât să nu\nse bage de seamă ce ascundea în mâna dinapoi: făcea mișcări sfielnice și\ndacă un străin l-ar fi văzut cum închidea ușa, ar fi crezut că omul se teme",
  "grozav să nu spargă ceva, ca și când lucrurile pe care punea mâna ar fi fost\nfăcute din ceva foarte plăpând, foarte fragil.\nCând îl văzu intrând astfel, Paraschiv bolborosi mânios:\n– Hai, bă, ce tot intri și ieși p-acilea?! N-auzi că nu venim? Mai du-te și\nsingur!\nMoromete se lipi de ușă și se dezvinovăți numaidecât. Glasul însă îi\ntremura, cuvintele abia fură auzite:\n– De, măi Paraschive, ziceam și eu că…\nParaschiv, care stătea cu fruntea în pământ și își curăța bocancii, îl\nîntrerupse ațâțat, fără să bage de seamă, sau să audă cum ușa scârțâie din\ncând în când din cauza spinării și umerilor omului care tremurau:\n– Ce ziceai, mă? Ce ziceai? Nu-ți mai răci gura de pomană!\n– Tu ești mă cuminte, Nilă, spuse tatăl cu blândețe. Hai, dă-te jos din pat\nși treci încoace!\nRușinat, Nilă se posomori, dar nu răspunse și nu se mișcă; se vedea că și\nîn el este ceva potrivnic (ceva prostesc însă, necugetat, deoarece nu\nrăspundea nici într-un fel chemărilor tatălui), tăcea și nu se mișca. Paraschiv\nse îndârji, simțind slăbiciunea fratelui mai mic, izbucni aruncând fulgere\nîntunecate din priviri spre tatăl său:\n– Da, Nilă e mai cuminte! V-a convenit vouă o viață întreagă cumințenia\nlui. Toți l-ați pus la ham și i-ați dat cu biciul! În locul lui… hm!… Știu eu\nce v-ași face! A muncit ca un bou să vă ție pe voi! Ce stai, mă, prostule,\nacolo în pat? Pune mâna și scoate din lada aia și du-te și vinde și cumpără-ți\nhaine! Umbli desculț și cu izmenele rupte în c… și lada zace înțesată cu\ncrepdeșin!\nFără să se grăbească, Moromete ridică parul în aer și își făcu vânt.\nParaschiv văzu, dar în clipa aceea nu înțelese despre ce era vorba; se uită cu\nneîncredere la parul ridicat în aer și când primi lovitura în cap ridică\nzadarnic coatele în sus; se prăbuși de pe micul scăunel și se întinse la\npământ cu o expresie de mare uimire pe chip.\nDupă ce îl lovi, în timp ce Niculae și Ilinca țipară îngroziți, Moromete\nse întoarse spre Nilă. La vederea parului, Nilă răspunse scurt, înspăimântat\ndintr-o dată:\n– Aoleu, tată!\nStrigătul arăta atâta spaimă, încât parul întârzie câteva clipe în aer, dar,\nca și când Moromete ar fi reflectat repede în aceste clipe, lovitura totuși\nporni, abătându-se însă de la direcția ei, capul, și înfigându-se înăbușit în",
  "spinare. Nilă se făcu ghem și întinse mâinile să se apere, strigând mereu cu\ngroază mare:\n– Aoleu tată! Nu da! Nu mai fac!\nMoromete îl lăsă, nu pentru că îi era milă, ci ca să se întoarcă spre\nParaschiv. Se întoarse și începu să-l lovească rar și adânc pe unde nimerea.\nLoviturile îl dezmeticiră pe Paraschiv: el încercă să se ridice, să se\nîmpotrivească. Parul însă îi paraliza cu chibzuială mâinile, fluierele\npicioarelor, oasele șoldurilor. Gemea înfundat, se tăvălea pe jos și trupul lui\nde om în toată firea, întins și făcând mișcări deșucheate, îi speriară pe copii.\nNiculae începu să clănțăne din dinți. Catrina năvăli în tindă și se agăță\nde brațul bărbatului; ea vorbi apăsat, cu un glas coborât, cu o neașteptată\nliniște și hotărâre:\n– Ilie, nu te potrivi! Nu ți-e rușine să dai în ei?\nTocmai în acest moment Paraschiv se ridică în picioare și clătindu-se\ngreu izbuti să apuce în mâini parul tatălui. El vorbi gros, cu un glas turbure,\nabia ținându-se pe picioare; lovitura în cap îi luase de la început orice putere\nde împotrivire.\n– Nu mai da! Auzi? Nu mai da! gemu el.\nMoromete întrebă cu încordare, gâfâind:\n– Mai faci?\nParaschiv nu răspunse.\n– Mai faci? repetă Moromete.\n– Nu mai fac! se auzi răspunsul.\nDar nu era al unui om treaz.\nMoromete aruncă deodată parul la pământ și prea îndelungata lui\nstăpânire de sine se desfăcu într-un urlet:\n– Ne-no-ro-ci-tu-le! Paraschive! Nenorocitule ce ești!\nApoi se întoarse spre Nilă, care între timp sărise din pat și se ghemuise\nîntr-un colț:\n– Și tu, Nilă? Tu, mă? E lume care alergă din zi și până în noapte pentru\nun pumn de făină! Și voi ca niște câini! Ca niște câini turbați săriți unul la\naltul! Vă omor! Cu-i nu-i place la târla mea, să se ducă! Să plece!\nMoromete, după ce urlă astfel cu ochii ieșiți din cap, făcu un pas repezit\nși lung și porni spre ușă. Apucă de clanță violent și vru să se ducă, dar din\ntindă se întoarse la fel de vijelios cum ieșise și continuă să urle:\n– Atâta timp cât mă vedeți că trăiesc, ori faceți cum zic eu, ori dacă nu,\nsă plecați. Am muncit și am trudit și am luat pământul de la ciocoi ca să",
  "trăiți voi mai bine! De ani de zile mă zbat să nu vând din el, să plătesc\nfonciirea fără să vând, să vă rămâie vouă întreg, orbilor și sălbaticilor la\nminte! Și am plătit mereu, n-am vândut nici o brazdă și acum săriți la mine\nși la ăștia, că v-am furat munca voastră! Pământul rămas întreg, Paraschive,\nsmintitule, acolo e munca voastră! Bolnavule după avere! Ai vrut să te\nînsori cu a lui Bodârlache că avea pământ mult și te-ai făcut de râs. O să-ți\nmănânce capul averea, să ții minte de la mine!\nCuvintele din urmă fuseseră rostite atât de tare, încât se pierdură într-o\nrăgușeală stinsă și neputincioasă. Omul era de nerecunoscut.\n– Ce v-am făcut eu vouă și ce nu v-am dat, Paraschive și Nilă? Nu s-a\nmuncit și nu s-a împărțit aici în casă tot ce-am avut? De unde să vă dau eu\nmai mult dacă atâta e? Vreți să mă jupuiți pe mine de piele? An de an am\ndat din colț în colț când intra percitorul în casă. An de an m-am dat peste\ncap să nu vând din pământ! Am trăit cu toții desculți și dezbrăcați, nimeni\nn-a avut mai mult! Ce vreți voi de la mine, nenorociților? Să ies la drumul\nmare și să jefuiesc? Să iau vita omului din bătătură și să mă țin de procese\nca alții? Asta vreți voi?\nȘi cu aceste cuvinte Moromete deodată tăcu. Se așeză pe pat și începu\nsă clatine din cap la dreapta și la stânga, cu ochii lucioși, parcă desfigurat.\n„Vai ce nenorocire, o, ce lucru groaznic!…“ Dar nu mai avea putere să\nspună aceste cuvinte. Își ridică brațele spre cer și le lăsă izbindu-și cu ele\ngenunchii. În curând nu se mai putu îndura nici pe sine, se ridică și ieși.\nNăucit, Nilă se luă după el și îl ajunse pe prispă:\n– Acum unde te duci?\n– O, mi-e sufletul plin de bucurie, Nilă! îi răspunse. Mă duc să mă laud!\nXXVIII\nSpre prânz norii se împrăștiară și soarele începu să usuce pământul.\nMama și copiii stătură singuri la masă, singuri în această zi; Moromete se\nîntoarse târziu, la miezul nopții. Din locul unde se dusese să se laude se\nîntorcea murdar de noroi pe genunchi și pe coate; de asemenea palmele îi\nerau murdare: căzuse și se sprijinise în ele. La ochi avea ceva; își tot ducea\npumnul murdar și-și freca gemând pleoapele; frecându-le astfel, orbitele i se\ncăptușiseră cu nisip și pământ și încerca zadarnic si se curețe. Stătea pe pat\nși gemea, mama încerca să-i șteargă ochii cu un șervet curat, dar el i-l\nsmulgea, frământa în palme pânza murdărind-o cu totul de noroi, pentru ca",
  "după aceea să o ducă la ochi și să se apuce să-și curețe iarăși pleoapele de\nnisip. Niculae îi trase bocancii din picioare, fetele îi dădură în cele din urmă\napă caldă să se spele și omul dormi buștean până a doua zi aproape de\nprânz.\nCând se trezi, află că Paraschiv și cu Nilă fugiseră încă de ieri seară,\nspărseseră, în lipsa lui, iarăși lada, luaseră toți banii pe care-i găsiseră,\naruncaseră cele mai bune covoare pe spinările cailor și plecaseră\namenințând că asta încă nu e totul. Moromete nu păru surprins de știrea\nplecării cât de felul cum cei doi fugiseră; nu-i venea să creadă.\n– Cu caii? Au fugit cu caii?\n– Cu amândoi caii.\n– Și Nilă, a fugit și el?\n– Amândoi au fugit.\nMoromete stătea pe pat, cu fruntea lui bombată aplecată spre genunchi,\ncu coatele înfipte în păturile așternutului. După un lung timp de tăcere, el se\nridică și se uită la fiecare copil în parte; apoi încet și căutând să pară cât mai\nliniștit și mai neturburat:\n– Da! Bine! Vedeți-vă de treabă!\nDupă care el însuși se ridică de pe pat și porni spre ușă să-și vadă de\ntreburile lui ca și când nu s-ar fi întâmplat nimic.\nÎn aceeași zi Moromete își făcu socoteala datoriilor și spre seară bătu la\npoarta lui Tudor Bălosu cu care se înțelese să-i vândă o parte din pământul\nfamiliei. Tudor Bălosu ridică din nou chestiunea locului din spatele casei,\nceea ce Moromete acceptă fără șovăială. Tudor Bălosu nu avu totuși\nsatisfacția pe care și-o dorise: Moromete arăta ca și atunci când vânduse\nsalcâmul, îndepărtat și nepăsător.\nCu banii luați Moromete își cumpără doi cai, plăti fonciirea, rata anuală\nla bancă, datoria lui Aristide și taxele de internat ale lui Niculae, rămânând\nca necunoscută soluția acestor probleme pentru viitor: din nou rata la bancă,\ndin nou fonciirea, din nou Niculae.\nDar cu toată aparenta sa nepăsare, Moromete nu mai fu văzut stând\nceasuri întregi pe prispă sau la drum pe stanoagă. Nici nu mai fu auzit\nrăspunzând cu multe cuvinte la salut. Nu mai fu auzit povestind. Din\nMoromete cunoscut de ceilalți rămase doar capul lui de humă arsă, făcut\nodată de Din Vasilescu și care acum privea însingurat de pe polița fierăriei\nlui Iocan la adunările care încă mai aveau loc în poiană…",
  "… Lipsite însă de omul lor, aceste adunări aveau să-și piardă și ele\ncurând orice interes. Trei ani mai târziu, izbucnea cel de-al doilea război\nmondial. Timpul nu mai avea răbdare.",
  "VOLUMUL 2\nPARTEA ÎNTÂI\nI\nÎn bine sau în rău, se schimbase Moromete? Cei care îl dușmăneau sau\nstăteau cu ochii pe el se potoliră sau îl uitară, ca și când l-ar fi iertat sau l-ar\nfi disprețuit. Ce putea să însemne asta?\nBălosu deveni chiar binevoitor față de vecinul său, iar Guica și\nParizianu le întrebau pe fete când le întâlneau pe drum dacă alde Paraschiv\nnu le-a mai scris. De Nilă și Achim nu ziceau nimic, ca și când din partea\năstora doi n-ar mai fi putut prididi să citească atâtea scrisori. Arăta tăcută\nGuica, nu i se mai auzea deloc gura prin fața casei, pesemne că nepoții\naveau alte griji pe-acolo decât să-i trimită scrisori. În acei ani muri părăsită\nîn bordeiul ei și fu dusă la cimitir de Parizianu. Moromete, cu toate că era\nvorba de sora lui mai mare, nu veni nici măcar s-o vadă, dar asta nu miră pe\nnimeni, se cunoșteau în sat altele de acest fel mult mai rele.\nCu atât mai puțin băgă cineva de seamă că fi-său cel mic, Niculae, nu se\nmai ducea nici el la școală; deși maică-sa vânduse și ea un pogon din\npământul ei să-l țină mai departe, totul se opri când trebuia să treacă pe al\npatrulea an: Moromete îi spuse, fără multă vorbă, că s-a terminat și cu\nistoria lui cu studiile, să stea acasă și să pună mâna pe sapă. Băiatul nu se\nmai zbătu nici el ca la început, nu se mai plânse nici pe lângă maică-sa, și\nnici pe lângă preot sau fostul lui învățător ca să-l ajute; cu tatăl său se\nîntâmpla ceva. Nu se mai putea vorbi cu el, spuneai una și el asculta și ai fi\nzis că înțelegea, ca să te pomenești pe urmă că răspunsurile pe care ți le\ndădea veneau din altă parte… Devenise în mod ciudat întreprinzător și în\nanul când nu-i mai dădu voie lui Niculae să-și urmeze școala (an în care\nîncepuse și războiul) îi mergea destul de bine, își făcuse un pridvor în fața\ncasei și tot timpul umbla cu căruța și caii de la munte la baltă. Parcă chiar\nîntinerise, arăta zdravăn, cu mustața mereu neagră și când tot satul se pitea\nîn casă și coșurile fumegau sub gerurile năpraznice ale iernii, era văzut cu\nalții mai tineri, cu săniile încărcate cu porumb, gata să plece să le vândă în",
  "creierul Carpaților, la mocani. Se întorceau cu purcei mici cât niște gherlani\npe care îi revindeau în sat, cu șiță de învelit acoperișurile și cu butoaie de\nțuică. Poli galbeni îi umpleau buzunarele și pe toate le vedea acuma din\npunctul de vedere al unui câștig eventual. El nu zicea așa, găsise un alt\ncuvânt pe care îl adoptaseră și noii lui prieteni (căci cu cei vechi rupsese, cu\nCocoșilă nu se mai împăcase nici până azi, iar de Dumitru lui Nae și Iocan\nse îndepărtase de mult), acest cuvânt era beneficiu. Moromete îl folosi chiar\nși când Niculae îl întrebă ce avea cu el de nu-l mai lăsa să meargă mai\ndeparte pe drumul lui, din moment ce nu era vorba de bani? Fusese singura\nîntrebare pe care băiatul i-o pusese după ce așteptase câteva săptămâni, și el\nși maică-sa, să se lămurească dacă nu cumva era vorba doar de o suceală a\nlui, sau poate de-o uneltire care îl izbise cu putere și îl ridicase contra lor,\ntemerea de totdeauna a mamei.\n– De ce zici, tată, că nu vreai să mă lași mai departe? întrebă fiul cu o\nvoce în care cu trei ani în urmă speranța legată de fapt de firea de atunci a\ntatălui avusese totdeauna un tremur cu care îi forțase acestuia gândirea lui\nîntortocheată; acuma nu mai răzbătea din glasul băiatului decât o curiozitate\nrece.\n– Și ce beneficiu o să am eu, mă, de pe urma ta, dacă te las să te duci\nmai departe la școală? răspunse Moromete. Ce, nu-ți place munca?!\nDacă îi plăcea munca lui Niculae? Sigur că nu-i plăcea, dar ce, asta era\no noutate, nu se știa încă de când era mic ce-i plăcea și ce nu-i plăcea\nacestui băiat? Lui Moromete parcă îi zburase mintea din cap și, cu bună\nștiință, făcuse schimb cu a unui alt țăran care vorbea cu tine așa cum\nvorbești cu un cal sau cu o vacă. Îl puse pe Niculae la muncă și când văzu\ncă băiatul nu se mișcă îl lovi și-l amenință: dacă nu vrea să asculte, să se\nducă de-acasă, s-o ia pe urmele celor trei, care au ajuns bine, Paraschiv\nlucrează la ucebe, să se ducă și el să intre acolo! Și pronunțase cu atâta\nsatisfacție cuvântul, încât băiatul se înfricoșa, fiindcă era adevărat:\nParaschiv nu făcuse nimic la București cu ideea lui de comerț, pierduseră și\noile și caii și ajunseseră toți trei măturători de stradă. Ucebe-ul acela\n(Uzinele Centrale București) tocmai asta era, o instituție binecunoscută în\nsat, unde ajungeau în cele din urmă cei care cădeau jos. La toți li se părea că\ndacă zic ucebe, în loc de măturător de stradă, pot să ascundă în acest fel\nadevărul nenorocirii lor… Nu se știe dacă Niculae avusese sau nu în primul\nmoment gândul să fugă de-acasă, dar soarta fraților lui vitregi o sperie și pe\nCatrina, care încercă să-l țină pe băiat de rău… Nu era nimic, zise ea, bine",
  "că învățase și ăia trei ani, să stea și el să mai aștepte până ce se face mare și\natunci să plece și el în lume… Și până atunci să facă ce zice tat-său…\nII\nÎntr-o zi se întâmplă însă ceva care dezvălui familiei că într-adevăr\nfusese vorba de o uneltire, dar nu din partea cuiva, ci se copsese singură și\nîndelung în mintea tatălui.\nIată ce se petrecu… Primeau din partea celor trei câte-o scrisoare o dată\nsau de două ori pe an, în care unul din ei mâzgălea ca vai de lume că o duc\nbine… Anii care treceau micșoraseră parcă totul, ura lor că fuseseră bătuți\natât de tare înainte de a fugi, rușinea familiei că fugiseră ca niște hoți…\nScriau acasă ca și când una s-ar fi răscumpărat prin alta… Dar niciodată nu\nspuneau ce însemna binele acela, în timp ce același Scămosu povestea în sat\ncă îl văzuse cu ochii lui pe Paraschiv în cunoscutul costum de culoarea\nprafului, pe care scria, pe spinare, cu litere mari și albe acele litere\nrușinoase.\nÎn același an, când Niculae rămase acasă, primiră de astă dată o\nscrisoare în plic și înăuntru găsiră și o fotografie. Cei trei dădeau pentru\nîntâia oară amănunte despre viața lor și iată ce spuneau, că Paraschiv nu\nmai lucra de mult la ucebe, că acum trecuse la setebe (Societatea Tramvaie\nBucurești) și că era sudor autogen, câștiga atât pe lună. Nilă lucrase în\nultimul an la un bloc, cărând materiale cu spinarea și inginerul îl lăudase și\nîl recomandase proprietarului care îl luase pe urmă portar. Asta era în plin\ncentru Bucureștiului, se numea Bloc-Algiu și se afla pe strada Cheia Roseti.\nIar Achim era singurul care reușise totuși în comerț, ținea pe Calea\nColentina un Consum alimentar. Urma fotografia ca o dovadă. Paraschiv\narăta bine îmbrăcat, cu o banderolă mică pe braț, pe care se vedeau într-\nadevăr limpede literele S.T.B., iar Nilă o șapcă pe cap pe care scria portar.\nSe strânseseră toți în pridvor, fetele și mama. Niculae nu era acasă, era\nplecat cu caii. Se uitau la poză încercând să înțeleagă și ceea ce în scrisoare\nnu se spunea. Nilă arăta mai gras și avea ochii albiți, dați peste cap, stătea în\nmijloc cu o femeie cu gura strâmbată de o veselie a ei din momentul acela\n(sau poate că așa era se strâmbă de felul ei), iar Paraschiv la fel, cu una cam\nneagră la față, putea să fie o țigancă (sau poate așa era ea neagră de felul\nei), veseli amândoi, în timp ce Achim era mai greu de recunoscut, cu",
  "beregata înainte, sub care atârna o cravată groasă, cu nodul cât un ghem, ai\nfi zis că se spânzurase cu ea și îi ieșise în felul acesta ochii din cap.\nRămaseră cu toții tăcuți, atinși de uimire. Va să zică ajunseseră bine\npână la urmă cei trei și nu în zadar se zbătuseră ei să plece de acasă. Se\nvedea după haine, după chipurile lor și se înțelegea și din felul cum scriau\ncă nu se mai gândesc deloc la ceea ce se întâmplase în dimineața aceea când\nfuseseră bătuți cu ciomagul și tăvăliți pe jos: spuneau „dragii noștri, dorim\nca micile noastre rânduri să vă găsească în momentele cele mai fericite…“\nși se deducea din aceste rânduri întinse pe mai multe foi că acum, după ce\nau ajuns și ei cu meserii și au devenit bucureșteni, vor să uite ce-a fost și să\nse împace cu ai lor din sat, din moment ce soarta i-a despărțit și nu vor mai\ntrăi niciodată împreună. Rămânea doar ca cei de aici să uite, mai ales că\nîntrebau și de Niculae, cum merge cu școala, ceea ce putea să însemne că\nîntr-adevăr nu mai aveau nimic cu nimeni, fiindcă în nici una din scrisorile\nlor de până atunci nu puseseră asemenea întrebare. Nu însemna asta că ura\nlor contra mamei și a fraților vitregi se stinsese? Ceea ce mama și crezu,\ndupă obiceiul multor oameni care gândesc că dacă vezi tu lucrurile în bine,\nchiar dacă ele sunt rele, n-o să fie pe urmă vina ta că nu le-ai luat așa cum\nsunt. Și zise:\n– Bine că au ajuns bine, că ajunseseră de râsul lumii cu ucebe.\nNu se știe de ce, Moromete își ieși din pepeni. Se uită la ea cu privirea\nsticlind de vrăjmășie și îi spuse:\n– Taci că ai auzit și tu de ucebe, lovi-te-ar moartea cu popa în brațe.\nNu se înțelese de ce tatăl nu era pe față bucuros de aceste știri\nneașteptate, se gândiră însă toți că în sinea lui îi părea bine, fiindcă uite că\nse putea spune că scăpase de grija lor și nu mai trebuia, ca până acum, să ia\naltă vorbă când cineva îl întreba ce mai fac copiii ăia ai lui pe la București.\nFetele chicotiră.\n– Nilă parcă e adormit, zise cea mare observând cea dintâi poziția\nciudată a ochilor acestuia în mijlocul fotografiei.\n– Păi dacă e beat! izbucni deodată Moromete. Nu vedeți? Sunt beți toți!\n– Ei taci că știi tu, i-o întoarse mama. Ai fost tu acolo să vezi că erau\nbeți! Așa arată pozele.\n– Nu, că ai fost tu, zise Moromete abia stăpânindu-și furia. De multe ori\nte-ai pozat tu!\n– Nu, că le știi tu pe toate, zise mama pufnind în râs, fiindcă era\nadevărat că în viața ei nu fusese să se pozeze nicăieri, și de ieșit din sat",
  "ieșise și ea de vreo două, trei ori, până la orașul cel mai apropiat, la\nPălămida.\n– Și muierile astea cine-or fi, tată? zise cea mică, avidă să afle tot,\nuitându-se acum singură cu fotografia în mână.\n– Muierile lor, cine să fie, răspunse Moromete ridicând fruntea din\npământ și țintind-o pe fată cu o privire la fel de albă ca și a lui Nilă, deși în\nziua aceea el nu băuse nimic. Și adăugă: sau crezi că sunt ale altora? Nu\nvezi cum se țin cu ele pe după mijloc, să nu se scape? Ce se fac ei unii fără\nalții dacă se scapă, nu cad jos și-și sparg capetele?\nMama intrase între timp în tindă și vedea de foc, dar curând ieși și-și\nfăcu de lucru pe prispă, începu să scuture niște țoale vechi. Moromete se\nridicase, coborâse din pridvor și pierise nu se știe unde. Mama se așeză apoi\npe căpătâiul roșu plin cu foi de porumb, pe care șezuse înainte Moromete și\nluă iar fotografia în mână, vrând parcă să descifreze în ea înțelesul purtării\ntatălui. Rămase multă vreme privind-o, în timp ce fetele intrară ele în tindă\nși luară seama la ceea ce se fierbea pe vatră. În cele din urmă mama, cu o\nexpresie senină, ridică din sprâncene ca și cum ar fi înțeles și puse\nfotografia de-o parte… Nu era nimic, toane de-ale lui, cine știe ce i s-o fi\npărut: cei trei arătau bine, fata cu care era Paraschiv pozat era chiar\nfrumoasă, oacheșă cum arăta, o creștină și ea, o fi găsit-o și el pe-acolo și s-\nor fi luat… Treaba lor, ce mai avea acuma cu ei? Bine că n-au ajuns ca alții\ncare au murit pe acolo de oftică! O mică nedumerire tot mai stăruia însă pe\nchipul Catrinei. Intră în tindă și începu să vorbească cu fetele: Paraschiv era\nla setebe, asta a înțeles. Nilă era portar. Dar Achim?! Era croitor?!\n– De ce croitor? zise Tita.\n– Păi parcă așa am înțeles, parcă așa zicea în scrisoare: costum…\nFata însă se pare că se gândea acum la ale ei și parcă nici nu auzi ceea\nce spusese maică-sa: nici nu-i răspunse și mama nu mai zise nici ea nimic.\nIII\nTotul se stinsese deci acum, și dacă n-ar fi fost Niculae care nu-și\nrevenea din starea în care îl aruncase hotărârea de neînțeles a tatălui (în\nultimul an Moromete cumpărase de la cineva un pogon de pământ și se\nspunea că mai avea bani de unul), totul ar fi putut să pară că era mai bine\ndecât la mulți. Nu miră pe nimeni din familie faptul că puțină vreme după\nprimirea acelei scrisori cu fotografia, tatăl (mereu posomorât însă) puse caii",
  "la căruță și zise că se duce la București. Era de înțeles, câtă vreme cei trei\ntrăiseră pe-acolo, fără nici un rost, ce bucurie să te duci să-i vezi? Acum\nlasă să se ducă, sunt copiii lui, i s-o fi făcut și lui dor de ei după atâția ani.\nMoromete plecă cu băiatul lui Parizianu, care se ducea la București ca\nsă rămână acolo, făcuse și el ca și Niculae câteva clase de liceu și, ca și el,\ntrebuise să întrerupă, tot în urma unei hotărâri a tatălui, cu deosebirea că\nParizianu chiar că nu mai putea să-l țină și îl rugase pe Gheorghe al lui „să\nse ducă și el la București și să vadă ce-o face“. Băiatul ăsta al lui Parizianu\na fost de față la întâlnirea care a avut loc între tată și feciori. După\nîntoarcerea acasă a lui Moromete, mama lui Niculae și cu fetele trăiră multă\nvreme cu gândul că acolo nu putuse să se întâmple nimic deosebit mai ales\ncă tatăl dădu din umeri când fu întrebat, ceea ce putea să însemne că nu era\nnici mai mult nici mai puțin decât puteai să-ți închipui. Al lu’ Parizianu\npovesti însă lui alde tat-său care venise de Crăciun la București felul cum\ndecursese revederea între unchiu-său și cei trei. Și Catrina și fetele auziră.\nFetele dădură din umeri, nu prea le pasară, dar mama căzu la pat săptămâni\nde zile și începând din vremea aceea se petrecu între ea și Moromete un\nlucru ciudat și teribil, asemănător cu ceea ce se petrece de obicei numai\nîntre doi tineri care abia s-au cunoscut sau abia s-au căsătorit, și nu vorbesc\nnimănui despre asta, dar din pricina acestui lucru se iubesc sau se urăsc apoi\ntoată viața. Ce se întâmplase la București?\nÎntâi că, în timpul care se scursese de când cei trei fugiseră de acasă,\nNilă își făcuse armata, ceea ce deodată arăta că situația lui bună în care îl\ngăsise într-adevăr tatăl era de dată recentă, iar în ceea ce îi privea pe ceilalți\ndoi, Paraschiv nu fusese măturător de stradă decât câteva luni și Achim\nniciodată. Oamenii din sat, zise Paraschiv, rânjind cu buzele lui împletite, se\nopresc la un punct care le convine lor, să arate că tu ești prost și ei sunt\ndeștepți. Sunt pe… măsii, ‘le muma în…, că altă treabă n-au când vin pe la\nBucurești.\nMoromete tăcea. Dăduse de ei cu ușurință și nu pățise nimic pe drum,\nfusese însă tot timpul, ca și acum după ce îi întâlnise, tăcut. Se uita mereu\ndrept înainte cu acea expresie des întâlnită la țărani când merg în căruțele\nlor prin orașe, că sunt numai ei singuri pe lume cu caii lor chiar dacă trec\nprin mijlocul unei mari mulțimi sau pe străzile cele mai aglomerate: astea\nsunt așezări efemere, ei sunt stăpânii pământului și nu ăștia care au apă în\nperete și nu mai văd lumina soarelui de-atâtea etaje. Numai la intrare, când\ndăduseră peste primele șine de tramvai oprise caii să întrebe, și unul, care se",
  "vedea că nu e mare brânză de capul lui, tot așa, avea și el o curte aproape\nțărănească, în loc să le răspundă prin cuvinte făcuse un gest cu mâna, adică\nmergeți și voi înainte, că tot n-o să înțelegeți dacă vă spun… Găsiră până la\nurmă acea stradă…\nNilă stătea în dosul biroului lui de portar și se ridicase numaidecât când\nîl văzu pe tatăl său intrând cu biciul în mână pe poarta clădirii. Era tot Nilă,\nnu se schimbase deloc, tot stânjenit arăta, ca și acasă, și la fel de greoi, cu\nfruntea lui încrețită, sub capela dată pe ceafă. În sat avea un fel al lui de-a\nsta în picioare, cu mâinile în buzunar, lângă un salcâm, un om sau un cal, cu\nun aer nehotărât, gata să plece din locul acela, unde continua însă să rămână\ncu toate acestea mult timp. Așa arăta și acum în fața tatălui, și abia după\nprimele întrebări ale lui Moromete (unde e Paraschiv? ca și când\nBucureștiul ar fi fost tot un sat, să știi care pe unde e) se trezi că în holul\nblocului era o canapea de piele și zise:\n– Hai, mă, să stăm colea! Și avu în glas o insistență bruscă de parcă tatăl\ns-ar fi opus. Apoi i se adresă băiatului: Și cu tine ce e, mă? Ce cauți aici?\n– Am venit la București, răspunse al lui Parizianu.\nȘi Nilă se agăță după aceea de el, cu vocea lui moale, cu toate\nîntrebările pe care ar fi trebuit de fapt să i le pună tatălui: Ce face Tita, ce\nface Ilinca, ce face Niculae? Dar ga Măria când a murit? Cu pauze mari\nîntre întrebări, așa cum fac cei care nu vor să lase nici un înțeles să treacă\nprin mintea lor, fără ca ei să bage de seamă și să-l păstreze, având însă, de\ncâte ori deschidea gura, o mișcare greoaie a corpului, ca o respirație a\ngândirii lui încete, care tresărea și renunța: asta e, ce să-i faci, ce poți să\nfaci? Era același Nilă, cu aerul lui împovărat și ziceai că îl știi și îl cunoști.\nDar se purta tot așa de neașteptat cu tine, ca sub pornirea unei răzvrătiri\nresemnate, pe care era bine s-o îndrepți contra ta. Deși la mare pericol nu s-\nar fi putut spune că te puteai aștepta din partea lui. Moromete nu stătu mult\nsă se mire de purtarea fiului său mijlociu și întrerupse curând aceste\nîntrebări fără noimă:\n– Tu ce crezi, Nilă, că Paraschiv vine singur încoace, fără să te duci să-i\nspui? A ajuns el așa de deștept că o să-și dea seama de departe, prin tot\nBucureștiul ăsta, că am venit eu pe la voi?\nÎntre timp, ușa cea mare de la stradă se deschidea, intrau sau ieșeau\noameni. Se îndreptau spre unul din ziduri mai în fund, apăsau pe un buton,\nse aprindea o lumină roșie, se auzea un bâzâit, se vârau într-un fel de cutie\nluminată, trăgeau de grilaj, trânteau ușa și cutia urca în sus, în timp ce niște",
  "frânghii groase și niște greutăți se mișcau cu aceeași viteză în jos. Nilă se\nridică încet de pe canapea, cu mâinile în buzunare și rămase mult timp\nnemișcat chibzuind. În cele din urmă avu o mișcare mică cu mâna spre\nstradă și rosti:\n– Mergeți și voi și plimbați-vă… Acum sunt în servici și nu pot, dar\npeste un ceas sunt liber și mă duc după Paraschiv și Achim. Plimbați-vă p-\nacilea… Și pe urmă vă întoarceți…\nȘi le întoarse el însuși spatele. Dar nu plecă, stătea mai departe, așa\nîntors, cu mâinile în buzunare, puțin aplecat înainte…\n– Să nu vă rătăciți, zise el moale și nehotărât, reflectând poate dacă n-ar\nfi mai bine să-i țină aci în hol, dată fiind primejdia aceasta care i-ar pândi\nlăsându-i singuri. Pe urmă însă se decise și arătă cu mâna afară, încă îndoit\ndar venindu-i acum în minte o soluție care știa el că e bună: uitați-vă și voi\nacolo unde scrie Jamol, le zise el, pe blocul ăla! Și adăugă: Vizavi e Cheia\nRoseti, strada noastră…\nAdică să ia și ei drept reper punctul acela pe care li-l arătase. Se vedea\nîntr-adevăr prin geamul mare al ușii o clădire uriașă pe vârful căreia se\naprindea și se stingea neîncetat un cuvânt albastru, Jawohl. Pesemne că\npentru Nilă însuși, multă vreme, acest cuvânt cu litera m întoarsă pe dos\nfusese un punct sigur de orientare în marele oraș.\nParaschiv se schimbase, s-ar fi putut spune că mai îmbătrânise, iar\nAchim arăta parcă mai gras, sau poate era așa din pricina hainelor\norășenești, pe trupul lui mic și îndesat. Nu se mirară când îl văzură pe tatăl\nlor, sau poate se miraseră înainte, când le spusese Nilă. Veniseră cu pachete\ncu salamuri, cu franzelă și cu sticle cu vin, înfășurate în hârtie și urcaseră cu\ntoții sus, în odaia lui Nilă, la etajul al unsprezecelea. Erau toți flămânzi și\nmai ales însetați. Moromete plecase pe la unu după miezul nopții cu căruța\nși până ajunsese la București nu pusese nimic în gură.\n– Dar tu, Achime, zise al lui Parizianu, pe tine nu trebuia să te ia în\narmată? Parcă așa ne-ai scris nouă ultima dată.\n– Hai, mă, tăceți din gură, se răsti Nilă, ca și când s-ar fi omorât cineva\ncu vorbitul, să mâncăm și pe urmă…\nOdaia lui Nilă era mică, dar aveau loc în ea, și foarte curată. Avea un pat\nalb de fier, cu saltea și cearceafuri și o pătură cu dungi cafenii. Lângă\ngeamul dintr-un singur ochi se afla o masă cu două scaune, pe care o traseră\nîn mijloc și puseră peste ea sticlele și pachetele cu mâncare.",
  "– Uite, zise Paraschiv, parcă l-ar fi contrazis cineva, pe Nilă o să-l ia în\nconcentrare, pierde postul… Și se întoarse spre frati-său: ce-i faci, măi Nilă,\ndacă primești ordin?\n– Toarnă mai bine în paharele alea și mai taci din gură, răspunse Nilă,\ncare, nu se știe de ce, vroia tăcere.\nLui Paraschiv s-ar fi zis că îi plăcea că frati-său o să rămână fără\nserviciul lui și râse deodată de zăngăni fereastra.\n– Am vorbit eu cu domnul Algiu, zise apoi Nilă. Măcar să mă întorc, să\nnu mă trimeată pe linia întâia…\nDar avu un astfel de glas că nici el nu credea în ce zicea, că domnul\nAlgiu avea să-i păstreze lui postul de portar dacă nu l-ar trimite pe front…\nÎncepură să rupă franzela cu mâinile și s-o mănânce cu salam. Nilă părea\nînsă încrezător, așa în general, deși gândul acesta, că oricum ar fi rău de el, i\nse amesteca rar printre înghițiturile de pâine și gâtul îi rămânea înțepenit, ca\nși când s-ar fi uscat din timp în timp pe dinăuntru.\n– Hai, mă, noroc, zise el deodată îndârjit, și puse mâna pe un pahar, îl\nridică și îl dădu peste cap.\nApoi îl puse la loc gol și i se văzură dinții sticlind: asta era, de aceea i se\noprea lui îmbucătura în gât și nimeni nu vroia să-i spună, ca să râdă de el:\nnu băuse un pahar! Ei, acuma râdea el de ei! Și avu un fel de scuturătură din\nceafă și îi dădu cu cotul lui al lui Parizianu:\n– He! făcu, tu ai patru clase de liceu, mă?!\nAsta părea să fie ceva de râs! Paraschiv se uită la el holbat și buzele lui\nse învălmășiră, parcă nu i-ar fi venit să creadă ce-i auziră urechile:\n– Ce mă?! Și ce dacă are patru clase de liceu?! Știe carte, nu e prost ca\ntine.\n– Ba prost ești tu, rânji Nilă pe neașteptate și îi dădu iar cu cotul lui al\nlui Parizianu: hai, mă, nu te uita la ce spune ăsta, o să ajungă el să-și facă\ncasă în Colentina când mi-oi vedea eu ceafa fără oglindă.\nEra ciudat că îi puteau trece prin cap lucruri atât de diferite și totuși\nlimpezi. Nu se știa ce era cu el, vinul parcă îi trezea mintea dintr-un somn\nadânc și îl făcea mai deștept. Deci, dimpotrivă, în fotografie nu fusese\ncâtuși de puțin beat, ci foarte treaz, judecând după înfățișarea lui dezghețată\nde acum, după câteva pahare. Paraschiv se uită la el cu neliniște.\n– De ce să nu-mi fac casă în Colentina?! zise el. Că nu vreai tu?\nNilă răspunse de astă dată cu un glas moale, șovăind:",
  "– E mulți șomeri în București, să te duci dimineața în Piața Mare să-i\nvezi.\n– De ce să se ducă să-i vadă?! zise Achim. A dat examenul, are la mână\ncarnetul, are leafă permanentă, nu ca tine.\n– Cine are leafă? se întoarse Nilă ca un taur îmblânzit, dar care avea\ntotuși, coarne fioroase pe capul lui mare.\n– Cum cine are?! zise Moromete mirat. Păi n-are?\n– Are! exclamă Nilă cu gândurile în părți, fără să se uite la ce era\nînaintea lui și cu cine și despre ce vorbea.\n– Cum, mă, n-am?! zise Paraschiv răgușit de furie că i se punea la\nîndoială tocmai ceea ce avea cu adevărat.\nȘi scoase din buzunarul de la piept un portofel de piele, îl desfăcu, trase\ndintr-una din despărțiturile lui un carnet albastru, îl trânti pe masă și răcni:\n– Uite, na, deșteptule! Ce scrie aici? Ia și citește, dacă ești în stare, că n-\nam luat eu carnetul ăsta că l-am găsit pe stradă, i-am pus fotografia mea și\nsă zic că sunt sudor autogen, dar nu sunt, să mă laud ca tine…\nNilă nu se lăudase, dar nu mai zise nimic, tot nu părea convins, își turnă\nun pahar, bău și rămase cu fruntea în jos.\n– Să te fi văzut pe tine cum rezolvai, continuă Paraschiv ațâțat, dând și\nel pe gât un pahar. Ai un cazan în perete și s-a spart, ce faci? Ăla de lângă\nmine a stat cu gura căscată ca tine, l-au trimis la măturat tramvaiele și eu i-\nam spus că mă bag înăuntru și lucrez acolo. Și inginerul ca să mă încurce,\nzice: de ce să te bagi înăuntru când poți să faci gaură în zid, și vezi despre\nce e vorba. Cum să fac gaură în zid, îi spun eu, să se dărâme casa? Când s-a\nmontat s-a avut în vedere calcarul de ani de zile de când fierbe, și-l repari!\nEi? se holbă Paraschiv la fratele său, cu o admirație de sine pe care nu mai\nputea s-o păstreze doar în mintea lui, din moment ce Nilă i-o refuza.\nȘi potolit și cu încrederea în planurile lui restabilită, continuă:\n– Și atunci, de ce să nu-mi fac casă în Colentina? Locul l-am cumpărat,\nîncet-încet mai cumpăr pe urmă și materiale și cu cărămida de-acolo îmi fac\ncasă. Peste un an, doi, tragem stâlpi de la rețea și băgăm și lumină electrică.\nȘi când vin acasă, pun mâna și țac, se aprinde odaia. Și mă duc și la\nbucătărie și țac, și lumina la bucătărie… E?! Și tu ce-o să faci?! O să te-\nntorci la grajdurile lui Tirlică din Bolintin, să țeseli caii și să umbli prin\nnoroi până la genunchi.\nNilă se trezi la auzul acelui nume din Bolintin și o secundă dinții îi\nsticliră din nou. S-ar fi zis că tot ceea ce spusese Paraschiv mai înainte avea",
  "în vedere pe un altul și nu pe el, pe Nilă.\n– Nu de tine ziceam, mă, murmură el, de ăsta al lui Parizianu.\nAdică? În care anume punct i se oprise fix gândul? Achim își înțepeni și\nel gâtlejul cu cravata, neînțelegând nici el.\n– Ziceam de ăsta al lui Parizianu că n-are leafă, explică Nilă, că e mulți\nșomeri în București, să se ducă și el dimineața prin Piața Mare și să-i vadă.\nNu de tine ziceam, i se adresă el fratelui cel mare.\nParaschiv își vârî portofelul la loc în buzunar și își turnă, lui și tatălui, în\npahar, cu un aer resemnat: nu era pesemne întâia oară când Nilă îi spunea\nlucruri de acest gen, ca să-și dea pe urmă seama că el se gândise, de fapt, la\naltceva: trebuia să fii atent cu ăsta, că după ce spune, te lasă să vorbești și\nmai se și încontrează… Mâncaseră tot ce era pe masă și Achim adună\nhârtiile, le mototoli și le aruncă în colțul odăii.\n– Ce face, mă, mama? zise el. Niculae mai merge la școală?\nAl lui Parizianu crezu însă că îl întreabă pe el și zise:\n– Ce să facă, bine.\n– Nu, mă, se răsti Achim și privirea i se ascuți, parcă ar fi avut spini în\nluminile ochilor: mama noastră!\nNu era neapărat o întrebare de bine, dar nici de rău, iar spinii din ochi îi\nțâșniseră din pricina precizării la care fusese silit: mama, cum întrebase el,\nera una, iar mama noastră era cu totul altceva, n-o cunoscuseră niciodată,\npoate doar Paraschiv, dar nici el nu-și mai aducea aminte.\n– Ce să facă, zise Moromete apăsat, bine.\nNilă desfăcuse o sticlă nouă și umplea acum paharele la toți. Paraschiv\nmai mesteca încă, fiindcă vorbind prea mult, uitase să mănânce. Se vedea\nînsă că avea acum gândul la ceva nou, care îl ațâța mult mai rău ca înainte,\ndar îi era foame și nu biruia în el nici gândul, nici foamea, amândouă îi\npuseseră parcă gheara în gât. Deodată se opri și sughiță. Ochii i se umflară\nîn cap.\n– Bea, mă, un pahar, zise Achim înfuriat.\nDar Paraschiv nu bău, dădu paharul la o parte și cu buzele lui împletite\nse stropși la Achim mâncând cuvinte; se amețise și îi juca beția în priviri:\n– De ce nu vorbești la…\nȘi aici se poticni. înghiți făcând ca toată osatura și mușchiulatura\nchipului său să participe și reluă:\n– De ce nu vorbești la singu-ra-lal…\n– Ce e, mă?!? se sumeți Achim cu un glas la pândă.",
  "– De ce nu vorbești la singlu-ral? repetă Paraschiv.\n– Ce e, mă?!? se înfipse Achim iar.\n– Vorbește la singur-lal.\n– Păi cum vorbesc?\n– Cum păi cum vorbești? De ce vorbești la plural?\nAcum se înțelesese bine cuvântul, Achim rămase însă mai departe năucit\nîntre nesiguranța dacă i se aducea o învinuire sau dracu știe ce vrea acum\nfrati-său și de la el.\n– Da’ tu cum vorbești? sfârși Achim prin a se răsti vizibil uluit de\npornirea lui Paraschiv și neînțelegerea cuvintelor care păreau să\nadeverească astfel că sunt făcute ca să-i încurce și nu să-i ajute pe oameni\nsă comunice ușor între ei. Tu nu vorbești la plural? mai zise el.\n– Ce, urlă deodată Paraschiv, mă auzi pe mine?\nDe dușmănie îi stropi pe toți cu vinul care îi gâlgâise în gât înainte de a\nvorbi.\n– Și ce? zise Achim, tot cu ochii beliți de furie că nu înțelegea.\n– Cum ce?\n– Ce vreai?\n– Cum ce vreau? E mama ta? urlă iar Paraschiv.\n– Și dacă nu e?! zise Achim.\n– Atunci de ce zici?\nAcum se înțelesese Achim spunând mama „noastră“ mamei lor vitrege,\nvorbise deci la plural și îi indusese în felul ăsta pe toți trei, în loc să\nvorbească la singular, numai în numele lui, adică. Și cu această rămășiță de\ngramatică, care era poate efectul prezenței lui al lui Parizianu acolo, cu cele\npatru clase ale lui de liceu, reintrase Paraschiv în atmosfera de familie față\nde care se arătase atât de senin în scrisori.\n– Eu n-am nimic cu ea, nu mă interesează, zise Achim.\n– Dacă nu te interesează, zise Paraschiv, atunci de ce întrebi?\n– Și ce dacă întreb? Mă doare gura?\n– Atunci nu mai zi că nu te interesează.\nParaschiv arăta parcă istovit de această înfruntare cu frate-său mai mic\nși fața i se scofâlcise și fruntea îi prinsese pete albe. Începu să tușească fără\nveste, o tuse adâncă și rea, care îi venea din piept și nu din gât; răsuna\nodaia.\n– Dă-i, mă, doi pumni după ceafă, îi zise Achim lui Nilă, cu o sticlire\njucăușă în ochi.",
  "Paraschiv se liniști.\n– Cui să-i dea? zise el. Mie?\nNu mai zise nimeni nimic câtva timp. Nilă se uita la Achim care băgase\nmâna în buzunar. Băgă și el mâna în buzunar și scoase un pachet de țigări.\nParaschiv întinse laba, dar Nilă întâi se feri, pe urmă, la a doua întindere de\nmână a celuilalt, îl lăsă. Paraschiv scoase din pachet și puse țigara între\nbuze.\n– Și ce mai face, mă, Manda lui Bodârlache? îl întrebă el pe al lui\nParizianu. S-a măritat?\n– Nu s-a măritat, îi răspunse băiatul.\n– Ce e, mă, zise Achim, ți-e dor de Manda lui Bodârlache?\n– Din pricina ei am mâncat eu bătaie de la tata în dimineața aia, zise\nParaschiv.\n– Da’ ce, numai tu ai mâncat?… Și ce ți-a făcut Manda lui Bodârlache?\nParaschiv însă nu vru să spună, trase din țigare cu sete, de i se văzură\ndinții, umplu odaia cu fum și se întinse pe patul mic al lui Nilă, cu pieptul în\nsus. într-un târziu zise:\n– Barim dacă…\n– Ce-ți pasă ție acuma de Manda lui Bodârlache, zise Achim.\n– Nu-mi pasă, dar când mi-aduc aminte de noaptea aia, parcă mă zgârie\ndracii în coșul pieptului.\nAchim vru să-i spună iar nu se știe ce, dar Paraschiv se ridică în capul\noaselor. În colț ziarul foșnise. Paraschiv duse degetul la gură, se îndoi ca o\npisică și ascultă la pândă. Ziarul foșni din nou.\n– Să știi că acuma îl prindem, șopti el, Nilă, ia dă-mi perna aia.\n– Bă, să nu-mi murdărești perna, se împotrivi Nilă.\nParaschiv însă nu-l luă în seamă, trase singur perna, îi desfăcu nasturii, o\ndespuie de fața ei, și făcu semn băiatului să se dea la o parte de pe pat. Vârî\napoi mâna între perete și deodată împinse patul. Prin golul făcut îi țâșni\naproape în față un șobolan mare. Paraschiv răcni:\n– Dați-vă la o parte! Al lui Parizianu, ține piciorul aici pe gaura aia să nu\nfugă.\nÎntre perete și scânduri se vedea într-adevăr o gaură, dar mult prea mică\nfață de grosimea șobolanului. Băiatul puse piciorul pe ea. Paraschiv desfăcu\nfața de pernă și pândea șobolanul care alerga tremurând ca o piftie pe la\ncolțurile odăii, încerca să se urce pe pereți.",
  "– Stai tu, fire-ai al dracului, dacă nu te prind eu acuma pe tine, zise\nParaschiv.\nȘi într-adevăr, când bestia se repezi la un moment dat printre picioarele\nlui, Paraschiv îi puse înainte gura desfăcută a feței de pernă și îl văzură toți\nzbătându-se și chițcăind înăuntru, ca un purcel. Paraschiv ținea strâns fața\nde pernă, cu țigara în gură, și pe chipul lui se așternuse o expresie\nschimonosită, dar nu pentru că prinsese șobolanul, ci pentru ceea ce tocmai\nîi trecea prin cap să facă cu el.\n– Bă, zise Nilă amenințător, aruncă-l dracu afară pe coridor, să nu-l\nstorcoșești în pernă, că…\n– Cum afară pe coridor, strigă Paraschiv, să vie iar? Bă, da’ deștept mai\nești și tu, mă Nilă, mă mir cum dracu te țin ăștia pe aici și nu te dau afară. Ia\ndeschide fereastra, al lui Parizianu!\nBăiatul o deschise. Paraschiv ridică fața de pernă cu șobolanul, se\napropie, scoase mâinile și urlă:\n– Veniți, bă, să vă uitați.\nNilă nu veni, dar Achim și al lui Parizianu se lipiră cu burțile de\nmarginea geamului și se uitară în jos să vadă ce-o să se întâmple.\nBulevardul era înțesat de oameni, se mișcau încoace și încolo ca într-un\nfurnicar. Paraschiv apucă fața de pernă de fund, o răsturnă și o scutură în\ncapul lor, și șobolanul căzu în vid. Îl urmăriră cum se rostogolea în aer cu\nburta în sus, făcându-se din ce în ce mai mic. Și când ajunse jos se auzi o\nizbitură, ca un plescăit într-o apă, apoi țipete de groază, urlete subțiri de\nfemei. Se retraseră de la fereastră și Paraschiv râse gâfâit și îi aruncă lui\nNilă fața de pernă în cap.\n– Na, mă, zise el, te-am scăpat de gherlan!\n– A căzut în capul cuiva? întrebă Nilă curios.\n– Uite-al dracului că n-a căzut, zise Paraschiv, s-a făcut terci pe trotuar\nși i-a stropit pe ăia cu sânge!\nȘi râse iar și se trânti pe pat cu țigara în gură și trase iar cu sete din ea,\nde i se văzură acum parcă și măselele, nu numai dinții.\n– Și zi, mă, al lu’ Parizianu, ce mai face tac-tău, strigă Achim, roșu la\nfață și el de vinul băut, cu țigara între degete.\n– De ce-ai venit, mă, p-aici? zise și Paraschiv.\n– A venit la București, îl informă Nilă, dar cu îndoială, urmând, după\nglasul lui, ca băiatul să mai spună o dată dacă e adevărat și, dacă vrea sau\ndacă poate, să mai spună și de ce a venit, că el nu prea înțelesese.",
  "– Ai vreun servici pe-aicea, mă? zise Paraschiv cu respect.\nPutea să aibă, avea patru clase de liceu și nu strica să vorbești cu\nconsiderație despre cineva care te uiți la el că e mai mic, dar nu știi ce\najunge și poți să ai nevoie de el.\n– Sau ai venit și tu că ai auzit că pe aici umblă câinii cu covrigi în\ncoadă? adăugă el, văzând că băiatul tace.\nDeci se putea să ajungă și rău și atunci n-avea nici un rost tot respectul,\ncu toate clasele lui de liceu. Nilă zise:\n– O să stea pe la mine dacă n-are unde, anunță și parcă se lăudă el, dar\napoi tăcu, prins parcă de mari îndoieli.\n– Cum să stea pe la tine, se zborși Paraschiv, și dacă pleci în concentrare\nunde mai stă?\n– Treaba lui, ce-ti pasă ție?\n– De ce să nu-mi pese, nu mi-e nepot de văr?\n– Ce, o să-l iai tu la tine? se hlizi deodată Nilă și se uită în toate părțile\natât de triumfător încât s-ar fi zis că aștepta să râdă pereții de pretențiile lui\nParaschiv.\nAchim se dădu pe spate și râse în felul lui, de parcă se înăbușea.\n– Și tu ce râzi, mă! blodogări Paraschiv scos din pepeni, îl iai tu? Ia să\nvedem unde îl iai? Și adăugă pe deplin edificat: Deșteptule.\nSe lăsă tăcerea și câtva timp toți trei fumară, pierduți în plăcerea pe care\nle-o făcea lor tutunul. Paraschiv rânjea mereu, trăgând din țigară și avea pe\nchip acea expresie amestecată a celui ce caută pe îndelete în creierul lui ce\nsă mai scoată din ceea ce venirea atât a tatălui cât și a nepotului îi stârnea\namintiri. Se uita la ei și toate se cântăreau în el și îi apăreau pe față cum se\nschimbă lumina când trec norii prea repede pe un cer nestatornic. Nu se\ntopiseră prea mulți ani de când nu-l mai văzuseră pe tatăl lor, dar totuși erau\nani și ce făcuseră ei trei fugind de acasă și furând, atât de nepăsători față de\no posibilă întoarcere, pe care fapta lor n-o mai îngăduia? Ce putea tatăl lor\nsă înțeleagă din ceea ce ei îi arătaseră și ce trebuia el să ghicească din felul\nlor gâtuit cu care se răstiseră ceasuri întregi unii la alții? Ce să înțeleagă\nacum din tăcerile lor fără rădăcini, din fumul țigărilor lor? Că degeaba avea\nbăiatul acela al lui Parizianu patru clase de liceu, că nu era adică, și n-avea\ncum să fie altfel decât ei, sau chiar dacă avea să fie, asta era ceva atât de\nîndepărtat încât până atunci totul avea să se uite, toate cuvintele și toate\ngândurile, spuse cu glas tare sau doar lăsate să fie înțelese dintr-o gâjâitură\nsau mârâitură? De asta le ardea lor acum, ce era cu al lui Parizianu?",
  "– Paraschive, Nilă, Achime, zise deodată Moromete cu glasul lui de\nodinioară cu care îi scula dimineața din somn pe cei trei, Paraschive, Nilă,\nAchime, repetă ca și când cu adevărat urma să-i trezească dintr-un somn în\ncare însă trăiau cu ochii deschiși și care le punea viața în primejdie,\nascultați… Ascultați că am ceva să vă spun o singură dată… Sunteți copii\nmei orice-ași face, și eu sunt tac-tău, oricum ați vrea voi s-o întoarceți… A\nvenit timpul să recunoaștem fiecare… Greșit a fost că nu v-am lăsat în sat\nsă vă arăniți… Greșit a fost că ați fugit de acasă când puteați să vă faceți\nrostul vostru și să munciți pământul… Dar dacă voi ați uitat de acest lucru,\neu n-am uitat… După fuga voastră n-am avut decât un singur gând și\ngândul ăsta a fost la voi… Cum să fac… Cum să procedez ca să aflați că\nmuncesc pentru voi și că puteți să vă întoarceți fără grijă și să găsiți tot\npământul la un loc cum fusese?… Și mi-am reparat greșeala mea, am\nmuncit zi și noapte să pun la loc pogoanele vândute… Și am reușit… Am\nmari speranțe, dacă nu-l mai dau pe Niculae la școală (și n-o să-l mai dau\nfiindcă îi ajung și lui clasele care le-a învățat să se arănească și el) să mai\ncumpăr un pogon și să refac totul complect și să-mi mai rămână sa ne\nfacem noi, adică eu și mă-ta și ăilalți o cojmelie alături și să vă rămână vouă\ncasa, s-o măriți și să vă însurați în ea… Paraschive, Nilă, Achime e timpul\nsă reparați și voi greșeala voastră… Am la mine banii, nu vă vorbesc în\nvânt… Întoarceți-vă acasă… Ce vă așteaptă pe voi aici, măi, copiilor!? Să\nmuriți într-o odăiță ca asta, în timp ce acasă aveți bătătura largă și pământul\nîntins cât vezi cu ochii?… Să fie de aur meseria ta, Paraschive, și tu să\ncâștigi bani cu duiumul, Achime, iar tu, Nilă, să ajungi portar șef și nu face\nsă trăiești printre oameni străini care nu te cunosc de când erai mic, cum te\ncunosc cei din satul tău și te jucai prin țărână cu ei… Un bine a ieșit pentru\nvoi stând aici trei ani în București, n-ați pierdut timpul degeaba, ați învățat\nceva, știți și voi ce e lumea și ce sunt oamenii, da atât încât să vă dați seama\ncă o clipă mai mult dacă mai stați n-o să mai puteți să vă întoarceți înapoi\nchiar dacă ați muri… Și de ce să muriți când sunteți băieți tineri? De ce să\npieriți în floarea vârstei? Paraschive și Nilă și Achime? Ai?! De ce să vă\nprăpădiți?!!…\nEra ca și când acest lucru nu mai putea fi înlăturat. Era adevărul care se\noprise deasupra lor la toți, părinte și copii, și nu mai vroia să părăsească\nodaia. Moromete tăcu. Peste feciori căzuse o tăcere împrăștiată în cuvintele\ntatălui, neputându-se despărți în trei părți, înțelesul lor își pierdu din putere\nși ajungea la urechile celor trei micșorat și demn de dispreț. Ce mai vroia și",
  "ăsta acum? Cine l-a pus să se răsucească așa atâția ani, să mai muncească\npentru ei, așa cum zisese, când dacă i-ar fi întrebat pe ei mai din vreme…\nEra cel din urmă lucru care putea fi bănuit la un om cu o fire ca a lui pe care\ni-o cunoșteau de când erau mici… Veșnic istorie cu dusul la munte de care\nerau acum sătui după ce toată tinerețea își bătuse joc de ei că nu sunt în\nstare de nimic și că să fie ei muntele acela de aur, și degeaba se duce\nParaschiv cu căruța, că trece pe lângă nu-l vede. Ei, acum ce mai vrea? S-a\nrăzgândit?! Îi vrea îndărăt acasă? Va să zică e bun acuma Paraschiv! Și te\npomenești că e bun și Nilă! Mai târziu ei spuseseră ce mai gândiseră încă în\nclipele acelea: că așa era, cât o duseseră rău prin București, alde tat-său nu\nvrusese să audă de ei. Și acum când le mergea bine, nu-i mai plăcea, venea\nel să-i aducă, iar acasă, să zică lumea că n-au fost în stare de nimic și tot tat-\nsău le-a făcut și le-a dres. Încât, nu văzură, după nesfârșita tăcere care se\nașternu în odaie, cum pe chipul încordat ca de lemn al lui Moromete se\nrostogoliră broboane de sudoare.\n– Nu vreți, strigă în cele din urmă Moromete, cu un glas înalt. Nu vreți\nnicidecum! Bine, Paraschive, bine, Nilă și Achime. Bine! Mi-am luat mâna\nde pe voi. Mâna mea deasupra voastră nu mai există.\nȘi cu aceasta se și ridică, făcu din brațe gesturi ca și când tot soiul de\nobstacole s-ar fi ridicat în calea lui și el le dădea la o parte, cu mișcări\nexagerate și teatrale, porni spre ușă, o deschise larg, o lăsă așa deschisă și\nîncepu să coboare scările. Dar cu toate că nu trântise în urma lui acea ușă,\nnimeni din cei trei nu se ridică să-l urmeze sau măcar să-l însoțească și să-i\nbâlbâie vreo promisiune, semn că, măcar dacă nu mai putea să facă lucrul\nacela care li-l cerea el, țineau la el și-l înțelegeau…\n…Și se dovedi apoi, în anii care urmară, că el păstra mereu acea ușă\ndeschisă în urma lui, doar-doar se vor întoarce băieții lui acasă: nu-l dădu\nmai departe pe Niculae la școală, deși ar fi trebuit, dacă ar fi înțeles că nu\nmai era pentru el, pentru Moromete, nici o speranță… Cei trei erau duși\npentru totdeauna…\nIV\nÎnainte de a afla toate acestea Catrina avu timp de mai multe nopți visuri\nneliniștite, pe care le povesti însă fetelor cu o expresie senină, fiindcă\npreotul cel nou, un tânăr care nu-și lăsa barbă, îi spuse la o spovedanie că\nfoarte rar se întâmplă ca un vis să însemne ceva. „Nici cele bune, părinte?“",
  "întrebă mama care aproape toată viața ei, de când se ducea la biserică, și-o\nîmpărțea între visurile din timpul nopții și întâmplările de peste zi. „Ba, cele\nbune sunt bune, răspunse preotul, dar e mai bine să nu te gândești la ele“.\nNu puteai însă să nu te gândești! Să visezi lângă prispă un om negru\ncălare, cu o pălărie cu pană la cap și alături o vacă și ceva mai încolo un\nlup. Și pe tac-tău pe prag, închinându-se înfricoșat: Doamne, Doamne!\nDoamne, Doamne! Ce poate să fie asta? Pe perioade lungi, mai ales în\ntimpul iernilor, când nopțile erau nesfârșite, Catrina Moromete ducea lupta\nei neslăbită cu „ăla spurcatu“ și semnele de izbândă erau chiar visele, când\nîi apărea în somn Maica Domnului, sau Sfânta Vineri, sau când le auzea\ndoar glasul. Aparițiile acestea erau cam aceleași, și fetele nici n-auzeau ce\nspunea, în schimb „Cinenutrebuie“ venea de fiecare dată în altfel,\nîntrupându-se în cele mai ciudate animale și behăindu-i din gură drept în\nfață, de-o făcea să sară până în grinda casei de groază. Atunci se dădea jos\ndin pat, aprindea veșnica ei tămâie, ieșea cu ea pe afară, pe la colțurile casei\nși uneori se ducea chiar până în fundul grădinii, la dud și tămâia și\nîmprejurul dudului, fiindcă o dată îl visase legat în lanțuri de trunchiul gros\nal acestui bătrân copac. Catrina era la poartă și l-a văzut cum se zbătea să\nrupă lanțurile și atunci ea i-a arătat pumnul și l-a amenințat stăpânită de o\nură triumfătoare: „Acolo să stai, în vecii-vecilor!“. Numai că în aceeași\nclipă s-au și auzit lanțurile zornăind și mama nu mai știa ce s-a întâmplat,\ndar că a chinuit-o rău cu coarnele. Și adăugase apoi cu umilință că niciodată\nsă nu te bucuri că l-ai răpus, fiindcă numai Dumnezeu e în stare, și de aia\ntrebuie să te închini, nu să arăți pumnul.\nDupă ce se ridică din zăcerea în care căzuse aflând cele ce se\npetrecuseră la București, ea îl chemă într-o zi în odaie pe băiat, când nu erau\nacasă nici feftele și nici Moromete, și îi spuse că, dacă până acuma ea l-a\nținut de rău că o să fie bine, de aici înainte să știe și el să-și ia gândul că mai\ne de trăit lângă alde tat-său. Nu poate să-i spună ce-a auzit, fiindcă îi este\nfrică de Dumnezeu, sunt fapte care se pedepsesc și Iisus Cristos nu dă voie\nsă amesteci copiii în blestemul părinților, când s-o face mai mare o să audă\nși el, dar atunci ei vor fi morți și cu răsplata dată. Dar nici să-și prăpădească\nel viața, lângă un tată ca ăsta, nu e drept, așa că i-a venit timpul să deschidă\nși el ochii mari și să fugă de lângă el, să se ducă în lume și îndărăt să nu se\nmai întoarcă. Că nici ea n-o să mai stea mult și o să se ducă și ea.\nBăiatul n-o întrebă unde și s-ar fi părut că nici nu auzi bine ceea ce\nmama îi spuse, fiindcă nu zise nimic, se uita doar într-o parte, cu privirea",
  "rece și neclintită, ca un animal tânăr adus din pădure, prea crud ca să\nînțeleagă că a căzut în cursă și că nu mai e liber să sară gardul și s-o ia la\nfugă acolo unde ar fi trebuit să audă chemarea. Dar nici îmblânzit nu părea\nsă fie. N-auzea nimic, sau nu știa încă să fugă, nu-l țineau picioarele!\nUn an mai târziu războiul izbucni la granița noastră de la răsărit și ne luă\nși pe noi… În sat începură să vină scrisori negre. În unele case se auzeau\nplânsete, dar cum poți să verși lacrimi cu o hârtie în mână, nici măcar o\nfotografie? Suferința rămânea astfel închisă ca să trăiască apoi mulți ani\nîmpreună cu cel rămas în viață, și mai mult se plânse la moartea lui\nBoțoghină, care se vindecase de piept dar se apucase iar de muncă și boala,\nrevenind, nu-l mai iertase, decât de cei care se auzea la un moment dat că\nsunt dați undeva departe, pe ger sau pe noroaie, morți, sau dispăruți, sau\nprizonieri. Mulți însă, înainte de a pieri pentru totdeauna, se întorceau de\ncâteva ori pe acasă, îi vedeai veseli și sănătoși (le pria viața de cazarmă,\nunde mâncau mai bine decât ce le puneau ai lor în sat pe masă), în hainele\nlor verzi, cu tinerele lor muieri agățate de gât, topite că îi aveau cu ele (nici\nnu se mai sfiau, se uitau la ei și le curgeau lacrimile șiroaie), că permisia era\nlungă, de câte două, trei și chiar șase luni și că cine știe dacă în acest timp\nfocul negru nu se va opri și bărbații lor vor scăpa astfel cu viață. Soarele\nstrălucea luminos pe cer și înfloreau salcâmii și nu se putea ca oamenii să se\nomoare între ei, așa tineri! Cine e mai bătrân și a mai trăit poate să mai\ncreadă, că lui nu prea îi mai pasă, dar cum să nu mai trăiască Gheorghiță al\nei, cu care nu e nici un an de când s-a măritat și are de la el copil mic?… Nu\ne așa, Gheorghiță? Nu e așa că n-o să te mai prindă până îți trece ție\nconcediul? Că spunea Bibina, că spunea Cornel că e ori, ori, dacă nu-i bate\nnemții acuma pe ruși, până în iarnă, îi bate rușii pe nemți! Da, asta în orice\ncaz, dacă nu-i bate ăia pe ăia, atunci îi bate ăilanți pe ăștelanți! Nu râde\nGheorghiță, nu râde, mă! țipa atunci femeia, cuprinsă de groază, simțind că\nnu era nimic adevărat din ceea ce auzise, și credințele ei erau prea plăpânde.\nȘi într-adevăr lunile treceau, trecea și concediul și zadarnic se agățau și\nmama și sora și tânăra nevastă de tunica ostașului, nici ele nu credeau că\nexistă cineva pe lume care ar putea să-l împiedice să se ducă și mai ales să-l\nferească dinaintea glonțului. Și nu trecea mult și era văzută pe ulițe femeia,\ngalbenă de sus până jos, parcă și picioarele ei tinere rămăseseră fără sânge.\n„Ce e cu tine, Tincuțo? Nu cumva a murit Gheorghe al tău?“ „A murit, țață\nParaschiva!“ „N-o fi și el prizonier, Tincuțo?“ „Nu, țață Paraschivo, e mort,\ncă am întrebat, când nu știu ei bine, îl dau dispărut sau prizonier dar nu zic",
  "că e mort dacă n-au văzut cu ochii!“ „Și tu ești acum liniștită, biata de tine!“\n„Ce să fac, țață Paraschivo!“ „Ce să faci, ești mai galbenă ca frunza când\ncade ea toamna din pom, vezi să nu te prăpădești și tu!“ „Ar fi bine să mă\nprăpădesc și eu, țață Paraschivo, dar uite că nu se poate, că nu ești cu el\nacolo, să mori o dată cu el! Dacă o să trăiesc, o să am grijă de copil, dacă\nnu, e loc și pentru mine în deal la cimitir.“ Și luni de zile apoi privirea ei\nrămânea mai departe liniștită și pustie pentru ca la un moment când auzea\ncă a venit câte cineva de pe front să se îmbrace și să se ducă la el. Nu era al\nei, știa ea, dar venea de acolo de unde al ei pierise și vroia să-l vadă, să-l\nîntrebe… I se făcea rău de pe la poartă, dar se ținea bine până intra în casă\nși îl vedea în costumul lui militar… Atunci se agăța cu mâna de prag și\nscotea un țipăt care până și pe soldat îl împietrea; parcă sfâșia lumina zilei\nglasul ei subțire…\nMoromete primi și el într-o zi cunoscuta hârtie cu chenar negru în care\nse spunea că Nilă pierise în luptă la Cotul Donului. Nu se știe pe ce căi se\naflă mai pe urmă că regimentul lui de dorobanți trăsese și în ruși și în nemți,\ncare vrusese să-i vâre pe ei înainte într-o luptă grea, și de aceea muriseră\natât de mulți. Se spunea că după luptă, alte unități îi găsiseră pe ai noștri\naruncați într-o fântână și că printre ei fusese și Nilă. Moromete stătu o\njumătate de zi nemișcat în pridvor, cu fruntea plecată și cu hârtia în mână și\nnu se putu ști dacă în acest timp îi cursese vreo lacrimă sau rămăsese doar\nașa învăluit și parcă paralizat de mișcarea nevăzută a aripilor morții, care se\nopriseră și deasupra casei lui. Mama și fetele îi făcură lui Nilă un parastas\nîmpreună cu muierea aceea din fotografie, cu care între timp se însurase și\navusese cu ea un copil; venise și ea la socri cu acest prilej și după parastas\nplecă.\nÎn acest timp, așa cum spusese, mama începu să se îndepărteze din ce în\nce mai mult de casă, stăpânită acum de o ură care nu se mai vedea, însă mai\namenințătoare, fiindcă tocmai în acea vreme se mai petrecuse în familia ei\nceva care părea parcă menit s-o ațâțe și mai tare. Războiul nu stinge nimic\nîntre oameni, așa cum o flacără mai mare nu stinge una mai mică, ci\ndimpotrivă, parcă o întețește. Ce se mai întâmplase încă?\nÎn prima ei căsătorie Catrina se măritase cu un băiat de care nimeni nu-\nși mai aducea aminte, unul al lui Năfliu, nu era nici el mai mare decât ea,\nnici nu făcuse armata, murise apoi repede de apă la plămâni, lăsând-o\nvăduvă în plin război (era vorba de primul război) și cu o fată pe care o\nnăscu după moartea lui. Se apucase, acest băiat, să sape un gropan, să-și",
  "facă o fântână în fundul grădinii și nu-și dăduse seama cum intrase răcoarea\nîn el și îl pusese la pat o oftică fulgerătoare, în câteva săptămâni se\nprăpădise. Catrina venea în Siliștea-Gumești dintr-un cătun vecin, dintr-o\nfamilie numeroasă dar nu săracă și, după moartea tânărului ei bărbat, vru să\nse întoarcă la ai ei, și să ia bineînțeles și fetița cu ea, dar socrul, bătrânul\nNăfliu, care nici el nu era un om sărac, îi spuse să stea la el, sau în orice\ncaz, dacă voia să plece și să se mărite cu altul, ceea ce n-avea dreptul s-o\nîmpiedice sau s-o învinuiască, atunci să-i lase măcar fetița, nu imediat, se\nînțelegea de la sine, ci după ce avea mai întâi s-o alăpteze și s-o înțarce.\nCatrina rămase, dar nu așteptă prea mult cu alăptatul fetiței și începu să\nlipsească nopțile de acasă, spre furia socrului, care era silit să tacă, de frică\nsă nu rămână pentru totdeauna fără fetița fiului său (singurul pe care îl\navusese).\nSe află în curând cine era cel de la care se întorcea ea în zori și cu care\nfoarte repede de altfel născu un copil de văduvie: primarul satului, un bărbat\nși el la fel de tânăr, pe care însă lipsa unei mâini îl scutise de armată și de\nrăzboi. Nu fusese nici o înțelegere între ea și primar, acesta nu-i făgăduise\nnimic în ceea ce privea căsătoria și de altfel ea nu-i ceru nimic. El însă se\npurtă într-un fel neașteptat, câțiva ani mai târziu, când se termină războiul și\nse făcu reforma agrară, îl trecu pe bărbatul ei printre eroii căzuți pe front și\nîi dădu un lot mare de opt pogoane ca văduvă de război, iar copilul, de astă\ndată un băiat, îl luă el, ca s-o lase liberă, să se mărite fără copii – știa și el că\nsocrul vroia fetița.\nDe ce se purtă primarul atât de neobișnuit cu ea și n-o luă mai degrabă\nde nevastă din moment ce acceptă să-i ia copilul? Se spunea că el ar fi vrut,\ncă ținea la ea și la copil, dar că s-ar fi opus părinții lui, oameni într-adevăr\nfoarte bogați, tatăl fiind unul din proprietarii mari ai pădurii Cotigeoaia și al\nîncă unui mare număr de pogoane de vie și de câmp și că trebuia să ia una\nla fel de bogată dintr-un sat vecin, cu amenințări că dacă nu se supunea îl\ngoneau de acasă și partea lui de avere i-o dădeau fratelui mai mic, la care de\naltfel părinții și țineau mai mult. Se mai spunea că în ceea ce privea copilul,\nprimarul se înțelesese singur cu viitoarea nevastă și că în fața acestei situații\npărinții nu mai ziseră nici ei nimic…\nCu opt pogoane de pământ Catrina se mărită repede cu Ilie Moromete,\nproaspăt întors de pe front și împroprietărit el însuși cu un lot mare. Fetița\nrămase bătrânului Năfliu „în vale“, adică acolo unde își trăise Catrina anii\nde dinaintea vârstei de douăzeci. În noua căsătorie născu două fete și un",
  "băiat, adică pe Tita, pe Ilinca și pe Niculae, iar între timp fetița „din vale“\ncrescu și ea și într-o zi se mărită.\nMăritișul acesta căzu ca un trăsnet peste capul mamei și se petrecu în\nacelași an când cei trei fugiră de acasă. Fata nu spusese nimănui nimic și\npur și simplu adusese într-o seară în casa bunicului pe unul Albei, un flăcău\nînalt și spelb, cu mâinile lungi, dulgher de meserie, dar foarte sărac, lucru\ncare aproape că o năuci pe Catrina. Se duse la ea în aceeași seară, intră în\ncasă și îi spuse fetei aceste cuvinte: „Bine, fă, Marițo, mă-ta sunt eu, fa, sau\ncine sunt?“ Adică cum era cu putință să se ascundă până într-atât de mama\nei că nici măcar s-o întrebe și pe ea ce zice de flăcăul pe care vrea să-l ia nu\nvrusese, măcar așa, de rușine pentru mă-sa care o crescuse și care îndurase\ncu ea s-o facă mare?! Or, tocmai asta era, că n-o prea crescuse, că socrul ei\nNăfliu era cel care avusese grijă de ea și că fata se cam îndepărtase de\nmaică-sa. „Ieși afară că te împușc“, răcni atunci bătrânul ducând mâna la\ngrinda casei și într-adevăr luând de acolo o pușcă de vânătoare cu care se\nducea el după iepuri, clămpănind din ea și ieșind furios pe urmele fostei\nneveste a fiului său, a cărei purtare din tinerețe se pare că n-o putuse uita\nniciodată; acum însă venise ziua răzbunării.\nSe luă după ea cu pușca aceea în mână și de pe prispa casei ținti spre\numbra fugară a mamei care alerga spre poartă să scape și trase în ea\nbubuind în noapte, drăcuind și înjurând. Toată partea aceea a satului se\nsculă în picioare în hămăitul câinilor și bătrânul o urmări pe uliță și mai\ntrase o dată în ea și dacă ar mai fi avut cartușe pe cele două țevi ar fi\ncontinuat s-o împuște în felul ăsta până ar fi nimerit-o. Norocul Catrinei\nfusese că bătrânul era prea furios și arma îi tremura prea tare în mâini, altfel\nnu se știe dacă alicele lui pentru iepuri nu i-ar fi găurit cumva spinarea.\nBineînțeles că mama veni acasă cu groaza în ochi și îi povesti lui Moromete\nrușinea, dar el nu se grăbi deloc să se ducă „în vale“ și să-l pedepsească pe\nbătrân. „Dă-l în masa de smintit, spuse Moromete flegmatic și mai adăugă\nceva care părea cu totul lipsit de noimă în clipele acelea: lasă-l că moare el\nmâine-poimâine și te împaci tu cu Marița!“ „Eu cu ea? strigase mama\nscoasă din minți. În deal la cimitir și tot nu mă împac.“\nSe împăcase chiar înainte să moară bătrânul, se pomeniseră după vreun\nan cu Marița și cu Albei la ei la poartă pentru împăcăciune, fiindcă Marița\nnăscuse un băiat și vroia să facă nunta, și nu se putea nuntă cu părinții\ncertați. Bătrânul îmbătrânise rău de tot, tremurau nădragii pe el, avea peste\nnouăzeci de ani și tot se mai uita chiorâș la nora lui, dar avusese loc și nunta",
  "și nici Marița nu prea îl mai lua în seamă, fiindcă bunicul e bunic și mama e\nmamă, el avea să se ducă și nu putea să trăiască certată cu neamurile.\nCatrina se îmblânzi, mai ales că Albei îi săruta mâna și nu era zi să nu\ntrimeată pe cineva, sau să vie chiar el și s-o întrebe ce mai face.\nV\nȘi iată că Parizianu răspândi în sat ceea ce aflase de la fi-său. La început\nMoromete nu observă, dar zilele în care în casă începu să nu se mai facă ba\nfocul în sobă, ba mâncarea să fie bună de dat doar la porci, ba să lipsească\nde dimineață și până seara atât mama cât și fetele, începură să se țină lanț.\n„Bă, strigă Moromete cu glasul lui cu care altădată băga groaza în toți, ce e\ncu voi? Vă omor pe toți.“ Dar nu se mai sperie nimeni, fetele îi arătau dosul,\niar mama se îmbrobodea îndelung în fața oglinzii și rostea chiar înaintea lui,\ncu un glas în care răzbunarea țâșnea cu violență ca dintr-o fântână,\nizmenindu-se ca să-i imite glasul lui din clipa aceea, topit adică de\ndragostea lui mălăiață pentru feciori: Măi copiilor! Măi copiilor!\nFetele însă nu se înțeleseseră cu mama, ele știau una și bună că orice-ar\nfi zis tatăl lor acolo la București, cei trei n-aveau să se mai întoarcă și asta\nera singurul lucru care le interesa. Încât după ce trecu un an, se potoliră și\nîncepură să se poarte iar bine cu tatăl lor, cu atât mai mult cu cât, deși era\nrăzboi, Moromete continua să câștige mereu cu drumurile lui la munte și le\ndădea bani să-și cumpere de zestre. Catrina însă continua să spună că o să\nse ducă „la ailaltă în vale“ și cu timpul prinse ură și pe fete. Cuvintele „mă\nduc la ailaltă în vale“ începură să revină în gura ei încărcate de amenințări\nîntunecoase („o să vedeți voi!“), stârnind până la urmă în cele două surori o\nînverșunare surdă împotriva „Alboaicei“ care nu se știe ce-i spunea ea când\nse ducea pe acolo de reușea s-o tragă parcă cu ața. „Mă duc la ailaltă în\nvale“ începu să însemne în glasul mamei că se ducea la cealaltă fiică, spre\ndeosebire de astea de aici, pe care le făcuse cu Moromete și care „îi\nsemănau“ că primeau bani de la el în loc să-i dea peste mână.\nCe-o atrăgea acolo „în vale“ atât de tare? Amintirea primului ei bărbat,\ncu care nu trăise decât câteva luni, a tinereții care se dusese, a casei în care\nse întorcea în zori de la cel de-al doilea bărbat la care ținuse și unde născuse\na doua oară? Sau cu adevărat ura ei împotriva bărbatului era așa de mare\nîncât chiar se gândea să spargă casa și să-i lase? Chiar nu mai putea fi dres\ntraiul lor nici cu prețul unei vieți care îi lega și care, orice s-ar fi zis, era",
  "acolo sigură în bătătură, cu casa și cu cele două loturi și fără cei trei? Cei\ntrei nu mai erau, ce mai vroia? „Păi asta credeți că e în toate ale ei?“ se mira\ncâteodată Moromete, dar răspunsul Catrinei care nu întârzia arăta că tatăl se\nferea și că se simțea totuși încolțit de ceva nemilos care nu numai că nu-l\nierta dar amenința să se țină de el cu o îndârjire din ce în ce mai mare și să\nnu-l lase nepedepsit până în clipa morții. „Ai crezut că n-o să auzim, spunea\nmama cu obrajii arzând în flăcări de dușmănie nepotolită. Toată viața ne-ai\nmințit până n-ai mai putut nici tu și te-am crezut, și ce ți-ai zis: «Ia să mă\nduc eu la feciori, că a venit vremea!»“ Ridica pumnul în aer și amenința:\n„Nu scapi tu numai cu atât, că o să mă duc eu la ailantă în vale. N-o să mă\nduc acuma, știu eu când o să mă duc!“ „Ei, când o să te duci?“ mai\nrăspundea Moromete curios, fără să-și dea seama că nu mai avea în spate o\nfamilie în care cuvintele și gesturile lui să fie încărcate cu înțelesuri cu atât\nmai adânci și mai de temut, cu cât erau menite să țină în cumpănă porniri\natât de diferite și de neîmpăcat venind de la niște copii care ei înșiși aveau\nnevoie, chiar în ființa lor oarbă, de un stăpân care să nu țină la nici unul din\nei dar să-i țină totuși pe toți în frâu. Acum însă, silit să țină doar la cei care\nîi rămăseseră, nu știuse să țină așa cum ar fi trebuit și cea dintâi care se\nrăzvrătise împotriva lui era chiar mama, care ar fi trebuit să-l înțeleagă.\n„O să mă duc când o să intri în anul morții și o să începi să zaci,\nrăspunse Catrina speriindu-le până și pe fete, care încercară să o potolească,\ndar nu cu prea mare convingere, fiindcă știau că pământul e în mâinile ei și\nținea de puterea ei la care cât să dea. Iar fetele astea, să prind eu vreuna că\nstă lângă tine, o brazdă de pământ dacă o să vază de la mine!“\nMoromete ieșea afară sau se ridica de unde era și o lua spre poarta de la\ndrum ca spre poarta mântuirii: dincolo de ea era lumea, mai blândă decât\nfemeia pe care o lăsa în casă, putea să se ducă și el în lume și să scape…\nDar nu se ducea, cu toate că uneori întârzia până după miezul nopții și\npe Catrina o apuca neliniștea îndârjită, că putea în felul acesta să rămână\nfără el. Nu cumva s-o fi dus de tot? Dacă nu se mai întoarce? În asemenea\nclipe părea înghesuită de îndoieli dacă făcea bine ceea ce făcea. Tot\namenințându-l în felul acesta și neascunzându-i ura pe care i-o purta putea\nîntr-o zi să-l facă să nu se mai întoarcă. Asta era una. Și în afară de asta anul\nacela al morții lui părea tot atât de îndepărtat ca și al ei, zece ani diferență\nmai mult sau mai puțin nu mai însemnau nimic de la o anumită vârstă în\nsus, iar pe de altă parte, cum de uitase ce zicea Cristos, că trebuie să ierți\ngreșiților noștri de șaptezeci de ori câte șapte? Încât valul de ură, fără să-și",
  "micșoreze puterea, se retrase totuși din purtările mamei și fu acoperit cu\nrugăciuni, fără ca prin asta să devină mai blândă. Domnul Cristos nu i-a\ngonit pe negustori din templu lovindu-i cu frânghia? N-o îmblânzi nici\nmăcar Alboaica (această fată care avea atâtea daruri) venind ea acum pe la\nMoromeți, cu intenția neascunsă de a o potoli pe mama ei la care ținea.\nAducea cu ea ba un copil, ba altul, fiindcă ieșeau din ființa ei copiii cum\nies fructele dintr-o ramură tânără (avusese noroc că Albei al ei nu nimerise\npe front și venea des pe acasă), făcuse vreo patru. Catrina rămase\nneînduplecată, dar cu atât mai statornică pe drumul bisericii și când dintr-o\nvorbă a cuiva sau cine știe din ce pricină, mai ales de pildă când îi ajungeau\nla urechi clevetiri că degeaba se duce ea la biserică, că n-o să ajungă ea în\nrai după cum a trăit când era tânără, aprindea candela sub icoana lui Cristos\ndin perete, se lăsa la pământ și își pleca foarte tare fruntea într-o umilință\natât de totală încât se vedea că nu mai simțea și nu mai auzea pe nimeni în\njur; stătea așa ceasuri întregi fără să i se audă glasul, cu umerii încovoiați și\ncu trupul sprijinit în genunchi și în pumni. În acest timp fetele treceau prin\ncasă cu treburi, dar n-o turburau din rugăciunea ei chiar dacă o căuta sau o\nstriga cineva la poartă. Se ducea una din ele și spunea că nu e acasă, să vie\nmai târziu, acuma e plecată… Duminicile arăta ea cel mai bine, îi străluceau\nochii când se întorcea de la biserică și adesea strălucirea aceasta ținea și a\ndoua zi și a treia zi. A patra, a cincea și a șasea zi se întuneca iar, dar venea\niar duminica și fetele o vedeau pe drum cum se întorcea cu alte muieri,\nveselă de parcă se întorcea de la o nuntă, ținând mănunchiul de busuioc în\nmână parcă nu ca pe o floare de evlavie păstrată în amintirea slujbei, ci de\ntriumf, menită parcă altor amintiri. „Ce slujbă a ținut azi părintele\nAlexandru, spunea ea adresându-se celor două fiice și lucirea ochilor îi\ncreștea brusc întinerind-o. În loc să stați aici cu ăsta bătrânul (ăla nu era\ndeloc bătrân, dar ea se credea în acele clipe fată mare și nu mai vedea în el\ndecât un sfrijit care se mira că putea să-i fie bărbat), mai bine ați veni și voi\nacolo să auziți și voi cum arată părintele Alexandru cu mâna spre cer!“\nAcest părinte Alexandru de care vorbea ea și care venise în locul\npărintelui Provinceanu, îmbătrânit, ținea, spre supărarea celor doi dascăli,\nslujba de la începutul până la sfârșitul ei, fără să sară nimic, și nu înțelegea\nsă revină asupra acestui obicei cu care el, încă de la început, preot tânăr și\nneștiutor, venea de pe băncile facultății de teologie și voia să-l introducă\naici într-o biserică țărănească. Ajunseseră cu anii să se certe și Catrina luă\nbineînțeles partea preotului. Dascălii săreau răspunsurile, preotul revenea",
  "asupra lor silindu-i s-o ia de la capăt, iar lumea din biserică băga de seamă\nși la sfârșit se amestecau și îl întrebau pe parohul cel tânăr: „Ce este,\npărinte, de ce nu vă înțelegeți? Fiți și sfinția-voastră înțelegător, sunt și ei\ndascăli bătrâni și cântă amândoi bine“. Asta era adevărat, cel puțin unul din\nei avea un glas care vara se auzea prin ușa bisericii până la pod, ai fi zis că\nîngerul cobora asupra lui și îl înzestra în orele acelea cu o astfel de voce\nfrumoasă, înaltă. Ca om însă, acest dascăl era cam grăbit, avea treabă acasă,\nși se învățase cu preotul cel bătrân să termine slujba în cel mult un ceas și\njumătate.\nPe de altă parte iarna nici femeile nu răbdau să stea mult în biserică și\npreotul rămânea cam izolat, dar nu se dădu bătut. Făcu rost de lemne,\nîncălzi soba de fontă și continuă să țină slujba așa cum înțelegea el. Când\npleca, Catrina îl însoțea spre centrul satului, în văzul tuturor. „Frumoasă\nslujbă mai ții, părinte“, îi spunea ea și se mai descrețea la față și se făcea și\nel mai vesel. Mergeau împreună până în centru și acolo Catrina se oprea,\npreotul o lua spre casa lui și ea le aștepta din urmă pe muierile cu care\nvenise, să continue drumul.\nCu timpul începu să cunoască bine viața părintelui cel tânăr și așa se\nface că într-o zi se întoarse cu obrajii roșii de indignare. Aflase chiar de la el\ncă n-o ducea bine cu preoteasa, că o prinsese cu unul din învățători (era și\nea învățătoare) și că se dusese la protopop și îi ceruse să-l mute din Siliștea\nîn altă comună, nu mai putea sta aici. „Părinte, șoptise atunci Catrina\nMoromete (și povestind scena acasă, în clipa aceea îi țâșniră lacrimile), nu\npleca, părinte, nu lua în seamă păcatul, o să treacă vremea și lumea o să\nuite“. „Nu se poate, răspunse hotărât tânărul paroh, trebuie să plec.“ Și\nplecase. În locul lui veni altul, dar timp de câteva luni Catrina nu se mai\nputuse duce deloc la biserică. În ziua aceea, și apoi în prima duminică după\nplecarea tânărului paroh, nu mâncase nimic și stătuse toată ziua în pat,\npotrivnică și neclintită. După vreun an reîncepu să se ducă regulat la\nbiserică și apoi după încă un an starea de dinainte îi reveni. Din când în\ncând însă tot o mai auzeau în casă, așa din senin, cu privirea năpădită brusc\nde o lumină ciudată: „Ce-o mai fi făcând părintele Alexandru!“ „N-o mai fi\nputând de dorul tău! îi răspundea atunci Moromete batjocoritor. În locul tău\nași pune caii la căruță, l-ași lua pe Albei să-i mâie și m-ași duce după el:\nPărinte, uite-mă și pe mine, i-ași zice.“ Și adăuga subliniind cu umerii\nneputința dar și renunțarea lui de a înțelege ce e în capul unei femei: „Uite-\nașa!“ Fetele chicoteau și aici parcă s-ar fi putut zice că dragostea mamei",
  "pentru părintele plecat i-a adus în suflet destulă lumină ca să-i ajungă toată\nviața și să-l ierte deci pe Moromete pentru lucrul acela pe care îl făcuse în\ntimpul războiului când se dusese la București. Era neîndoielnic, mai ales\ncând o auzeau spunând cât de frumoase erau odăjdiile acelui preot și ce bine\nîi stătea cu ele, spre deosebire de cel care venise, care cu toate că nu era nici\nel bătrân, dar nu era așa înalt și subțirel ca părintele Alexandru și nici n-\navea ochi așa mari și frumoși ca ai lui.\nVI\nÎn schimb însă, Niculae, fără să arate vreodată că ține cu maică-sa,\nîncepuse cam de pe atunci să facă așa cum îi spusese ea, să se înstrăineze\nadică de tatăl său și cu timpul chiar să vorbească din ce în ce mai puțin cu\nel. Trăgea cu urechea la vuietul întâi îndepărtat al războiului, apoi din ce în\nce mai apropiat, pentru ca apoi chiar să vadă cu ochii trecând peste sat în\nvaluri, unul după altul, rostogolindu-se spre apus, întâi nemții în fugă, și\napoi rușii după ei… După care se făcu iar liniște și contingentele mai vechi\nîncepură să se întoarcă în sat. Cei mai tineri rămâneau însă mai departe sub\narme, fiindcă pentru ei războiul abia începea.\nCând băgă de seamă, Moromete încercă să-și recâștige fiul și începu\nprin a-l lăsa în pace cu muncile, știind, desigur, cât de mult îl chinuia pe\nbăiat să-l pui la muncă și că era suficient să-i dai cartea în mână ca să faci\ndin el un miel. Dar mai credea el oare în carte după ce atâția ani îl silise să\nnu se mai apropie de ea? Mai credea, sau mai bine zis nu încetase o clipă să\nnu creadă și să nu citească pe furiș, fiindcă niciodată nu se petrecuse cu el\nacea contopire cu lucrul pe care i-l dădeai să-l termine și nu reușise să facă\ndin el un băiat priceput, asemănător cu alți copii din sat care se dovedesc\nîncă de la o vârstă crudă nemiloșii țărani ce vor deveni nu peste mai mult de\nzece ani, adică să se însoare, să vorbească tare, să înspăimânte un bou cu un\npumn făcându-l să scotă un răsuflu scurt pe nări după o lovitură dată în\nspate, să-și înjure nevasta cu acel amestec de sentimente în care autoritatea\nși dragostea se schimbă în cursul chiar al unui singur cuvânt spus și să facă\nsă se afle că știe, dacă o să fie nevoie, să pună mâna pe măciucă și să dea\nfără șovăială la cap oricui ar îndrăzni să se lege sau să-i fure ce este al lui,\nchiar și un cap de ață.\nÎl trimitea de pildă să măture oborul și să dea coceni la iapă, care fătase.\nNiculae se ducea în obor dar tatălui i se părea pesemne că durează prea mult",
  "acest măturat și răcnea: „N-ai auzit, mă, să dai coceni la iapă?“ Niculae lăsa\nmaturatul și se ducea după coceni și la întoarcere, cu ei în brațe, ocolea o\nfurcă aruncată acolo cine știe de cine. „Ridică, mă, chiorule, furca aia de\njos, nu vezi că o să te înțepi în ea?“, se auzea iar de pe undeva de unde îl\nurmărea vocea tatălui și Niculae se apleca să lase cocenii jos și să ridice\nfurca, și atunci se apropiau pașii din locul unde se auzea vocea și Niculae\nparcă ar fi avut capul de lemn, astfel de sunet scotea palma ca de curea\nlipindu-se de tidva lui.\nÎși revenise cu încetul și ajunse flăcău, și îl sprijinea acum atent pe tată\nîn toate treburile, dar tot nu se purta în mod obișnuit, în privire întârzia să-i\napară, ca la ceilalți, acea strălucire aprinsă când pe dinaintea lui își legăna\ntrupul o fată sau o muiere tânără; rămânea umbrită ferind vechea strălucire\nde pe vremea când era elev și ca niște găini bete se învârteau fetele în\npreajma lui, fără ca el să le vadă. Iar cele care știau prea multe aveau\nexpresii de neliniște când îl priveau, ca și când vederea acestui flăcău le-ar\nfi amintit cu spaimă că ele pierduseră de mult ceea ce el încă păstra, deși era\nbăiat: credința că dincolo de poartă se găsește o grădină și în grădină se\ngăsesc încă neculese florile nevinovăției. Ele se tăvăliseră însă de mult în\naceste flori și știau că pentru ele grădina își schimbase pentru totdeauna\nînfățișarea.\nCam prin vremea când Moromete începuse să-l lase în pace cu treburile,\no fată îl prinse totuși în capcană. Trecea într-o dimineață de sărbătoare prin\nCotocești (cătunul în care erau adunate aproape toate neamurile lui\nAristide), îl trimisese taică-său să ia un dublu de la cineva care nu vrea să-l\nmai aducă îndărăt, și pe drum îl chemase la un moment dat peste o ulucă\nglasul șoptit al unei muieri care îl chema să intre înăuntru. Era în dreptul\ncasei unuia dintre cei care aveau porțile mari; un om care nu era bogat dar\ntrăia bine, își dăduse fata la o școală profesională… îl chema Costică\nRoșu… Era de Rusalii, sărbătoare în care morții se cinstesc prin praznice\ndate acasă fără slujbă și la care se mânca pilaf din făină, din porumb dat la\npiatră ca să iasă doar un fel de grăunțe care erau fierte în lapte și îndulcite\ncu zahăr, sau din orez. Înainte de praznic, gazda spăla pe toată lumea\nchemată pe picioare, obicei rămas în sat din ceața îndepărtată a timpului.\nNiculae ezită… „Păi, țață Gherghino, se bâlbâi el, eu…“, dar în cele din\nurmă intră.\nBâlbâială asta nu era numai a lui. Casa lui Costică Roșu fără să fie mai\nmare decât a altor oameni bogați din comună, cu trecerea anilor începuse",
  "totuși să pară că e. În primul rând curtea era de trei ori cât una obișnuită și\nera plină de fanare, hambare, cotețe, grajduri, pătuluri și căsuțe mici de\nporumbei, ridicate sus pe un soi de prăjini înalte cât un salcâm sau lipite de\nacoperișurile pătulurilor. Porumbeii împânzeau aerul când zburau, Costică\navea sute, de toate culorile și de toate soiurile, jucători și prăsitori, ștafete,\ndintre cei care cântă sau dintre cei care se giugiulesc tot timpul. Se știe că\nrudele acestei familii mâncau cât voiau carne dulce de porumbel. Pe o rază\nmare a satului nimeni nu mai creștea aceste păsări, știut fiind că cei care\naveau puțini îi pierdeau, fiindcă se lipeau în cele din urmă de un cârd mai\nmare și se amestecau și nu-i mai puteai pe urmă nici cunoaște și nici aduce\nînapoi. De prin aceste construcții ale gospodăriei lui Costică se zăreau\ncoșuri de locomobile, piese detașate de batoze, grape și boroane mari, rotile\nși cormane cu care gospodarii își cultivau hectarele… Dincolo de curte se\nîntindea grădina… Părea fără sfârșit, fiindcă pe lângă pomi și zarzavaturi\nera plină și de bălării, lipane cât roata căruții și bozi nemaipomeniți, ai fi zis\ndacă n-ai fi știut ce sunt, că trebuie să fie un soi de struguri, cu fructul lor\nnegru, pe care unii țărani îi cereau voie lui Costică să-i culeagă și să facă\ndin ei țuică (atât de rea încât era de mirare că nu mureau bând o asemenea\ndistilație otrăvită). Grădina dădea în râul satului pe care îl împingea mult\nspre mijlocul văii spre care se trecea pe un pod de lemn, cu pilonii atât de\nvechi încât creșteau din ei, câteodată, firișoare de iarbă și mici flori de\ncâmp… Găinile lui Costică Roșu ouau pe sub aceste bălării și bozi din\ngrădină; umblau câinii după ele și îi vedeai nu o dată cum fug pe vale cu\nceva alb în gură. Tot atât de adesea însă se auzea din Cotocești și câte un\ntrăznet de pușcă de răsunau văile și se știa atunci că alde Costică Roșu a\nmai redus cu unul numărul câinilor care dădeau târcoale orătăniilor lui. De\naltfel nu numai jigodiile care se apropiau astfel de gospodăria aceasta uriașă\naveau un aer hăituit. Femeile sau copiii care din cine știe ce pricini trebuiau\nsă împingă marea poartă de la drum a curții aveau în ei un aer nesigur, gata\ns-o închidă dacă cine știe ce semn li s-ar fi părut că face ca intrarea lor, deși\ncunoscută sau dorită de unul din membrii familiei, s-ar putea să nu fie\ndorită de ceilalți, sau chiar de unul singur dintre toți, și-atunci cel mai bun\nlucru era să rămâi dincolo în drum și să aștepți acolo să ți se spună ce să\nfaci. Din pricina asta erau sărbători și obiceiuri care ocoleau casa lor.\nFemeile se fereau duminica în zori la cimitir, după ce se termina jelitul\nmorților, să se apropie de înstărita muiere a lui Costică și să-i ofere colacii\nlor mici, să nu se spună cumva că s-au dus să primească colacii ei frumoși",
  "și mari, sau cozonacul cu care își umplea coșnița. Unele se mai apropiau,\ndar nu dintre cele socotite sfioase sau cu rușine și tot așa se întâmpla și de\nsărbătorile Rusaliilor, când grupuri de băieți și fete intrau prin curți la\nspălatul picioarelor. Le vedeai cum ocolesc două feluri de case: pe cele prea\nnevoiașe, unde știau că gazda o să le dea păsat de porumb rău făcut, de nu\nputeai să-l mănânci (și nu intrau câteodată chiar dacă femeia, cu o înfățișare\nsperiată, văzând că băieții și fetele nu vor, ieșea la poartă și îi chema cu\ngura), și pe cele prea bogate, să nu zică pe urmă că au intrat să mănânce\nstrăchinile lor dulci de orez cu lapte, fiindcă acasă nu aveau. Cutare putea să\nse ducă, nu era chiar cea mai mare necuviință, dar pe urmă acasă ai lui îi\nscoteau totul pe nas, nu-i fusese, i se spunea, rușine să intre acolo, să creadă\nlumea că e nemâncat? Astfel că, bogatul și săracul se pomeneau la\nsărbătoarea morților făcând amândoi același gest de umilință, ieșind lângă\nstâlpul porții și chemând în șoaptă: Florico, Gheorghe, hai veniți!\nAstfel intrase și Niculae în ziua aceea în marea curte a lui Costică Roșu.\nFusese ultimul chemat, în curte mai erau și alți băieți și fete, cei mai mulți\ndesculți (Rusaliile cădeau în iunie), toți foarte veseli și gata să se supună\nobiceiului. În mijlocul curții gazda pregătise două căldări mari cu apă fiartă,\nîn timp ce rudele o ajutau pe muierea lui Costică aducând pelin din fundul\ngrădinii. Presărară iarba argintie în jurul căldărilor și făcură același lucru\npână la scara pridvorului, să calce băieții și fetele pe ea când aveau să urce\nși să se așeze la masă – și spălatul picioarelor începu. Spălau cele două\nfemei, bătrâna și nora, și trecu apoi la căldare, cu mânicile și rochia sumese,\nși fiica. Școala ei profesională n-o scutea de treburi în casă, asta nu însemna\ncă ea se omora cu ele. Era o fată cu mișcări încetinite și stăruitoare și când\nîncepu să spele, după un timp bunica striga la ea cu acea voce parcă a\naltcuiva, care știe dinainte că vorbește zadarnic, dar că nici altceva mai bun\nnu are de făcut: „Hai, Ileano, dă cu mai multă apă, eu am spălat trei și tu de-\nabia unul“.\nIleana parcă nici nu auzi, dar nici bătrâna nu mai stărui, nu era acuma\ntimpul, în zi de sărbătoare, să-i spună în fața străinilor ceea ce îi spunea\npesemne de mai multe ori pe zi la ei în casă. Niculae își scoase piciorul gol\ndin sanda, îl puse pe buza căldării și fata începu, cu mișcările ei moi, să-l\nspele și pe el. Mâinile îi erau închise la culoare, cum îi era și obrazul.\nDeasupra piciorului flăcăului întârzia îndelung, și gâtul ei oacheș, pe care\nalunecau în părți două cozi negre, cu străluciri de castană, stătea liniștit sub\nochii lui. La al doilea picior se întâmplă ceva, fata scăpă săpunul din mână",
  "și se aplecă fără veste și începu să-l caute, cu brațul dezvelit până la umăr,\npe fundul căldării. Băiatul își pierdu echilibrul în aceeași clipă și se feri să\nnu se sprijine de ea și atunci mișcarea fetei se opri și ea ridică privirea în\nsus și se uită la el. Niculae puse din nou talpa pe buza căldării. Fata scoase\nsăpunul, dar îl scăpă din nou și din nou se uită la el. De astă dată lovită de o\nbuimăceală care îi încetini și mai mult mișcările, de parcă ar fi picnit-o\nsomnul, și păstrând o mână pe piciorul lui, fata se aplecă și căutând săpunul\nîi atinse o clipă cu sânii coapsa. Între timp mama și bunica terminaseră cu\nceilalți și care cum își scotea piciorul de sub brațul care îl scălda cu mici\nlovituri de apă fierbinte, călcând pe pelin, o lua vesel spre pridvor și de\nacolo se uita în voie peste curtea aceasta întinsă în care poate nu intrase\nniciodată până atunci.\nNiculae însă nu se grăbi să urce după ce fata îl lăsă, arăta parcă supărat\nde ceva, se încruntase, se dăduse mai la o parte și stând aplecat peste\ngenunchi se sprijinea de tulpina unui măr care crescuse chiar alături de\npridvor și își tot lega și dezlega mereu curelele de la sandale. Parcă se\ncocoșase și nu mai putea sta drept și nu știa ce să mai facă să nu bage\ncineva de seamă că nu-și mai putea dezdoi spinarea. Gazdele chemară pe\ntineri într-una din odăile casei și acolo se aprinseră lumânările înfipte în\ncolaci, mama fetei intră cu o oală nouă în mână în care ardea tămâie, cu\nbusuioc verde și iarbă albă la mănușe, tămâie deasupra luminilor care în\numbra dimineții de vară a odăii tremurau în flăcările lor ca și când ar fi ars\ndirect din mierea galbenă din care fusese stoarsă ceara, picurau pe coaja\npâinii și înghețau în șiroaie aurii; fetele și băieții se închinară toți deodată și\nvocea bătrânei spuse ceva de odihna și pacea sufletelor celor morți. Apoi se\nașezară toți la masă și se aduseră străchini pline cu orez cu lapte și apoi nuci\nși covrigi.\nNiculae amuțise și după prânz se duse la horă și rămase tot așa mut,\nuitându-se la fata lui Costică Roșu dintr-o parte și de la distanță, cu luciri\nîntunecate în ochii lui care până atunci fuseseră luminoși ca o oglindă.\nCând soarele se lăsă dincolo de salcâmi și începu să cadă amurgul se\nduse acasă, mâncă și după ce întunericul se așternu negru peste sat, plecă și\nse duse în Cotocești. Nu rămase însă pe uliți, coborî în vale la pod și acolo\nse așeză jos și începu să se uite în grădina lui Costică Roșu. Nu se vedea\nnimic, iar în întunericul nopții, pătulurile și toate acareturile abia zărite\nprintre salcâmi și pomi apăreau, pe cerul luminat doar de stele, mai\nîndepărtate și mai mari, stârnind o clipă în băiatul singuratic care se uita la",
  "ele îndoiala că s-ar afla pe niște locuri știute. Podul de lemn era însă acolo\nprezent și sigur, ca și apa râului care curgea susurând în liniștea nopții.\nVII\nÎn seara următoare, Niculae se duse din nou în Cotocești, coborî în vale\nla pod și începu să aștepte, urmărind ceasuri întregi tot ceea ce se putea\nmișca în grădină, tot ceea ce putea semăna cu trupul unei fete, copacii sau\nierburile înalte și negre, stâlpii de la poarta dinspre curte și cei de jos care\nțineau gardul la marginea văioagei. Oricând dintr-unul din ei se putea face\ndoi și asta ar fi însemnat că ea este. Dar nu se mișca nimic, totul zăcea în\nîntuneric și liniște. În ziua a treia, după un ceas de când stătea și se uita,\nNiculae văzu deodată cum se mișcă lipanele mari de după gardul peste care,\nde pe pod, se vedea bine deasupra vârfurilor lor ascuțite. Dintr-o săritură fu\naproape și se lipi de un copac. Se uită pe unde ar putea intra înăuntru și fără\ncel mai mic zgomot desfăcu două uluci, le dădu într-o parte și se strecură\nprintre bozi. Acum însă nu se mai vedea nimic și se opri, se aplecă pe vine\nși căută cu privirea, răsucindu-se încet în toate părțile. Atunci se auzi\ndeparte de el un clefăit, precedat de ceva asemănător cu plescăitul ouălor\ncând sunt sparte și golite de conținutul lor și flăcăul se ridică și se apropie\nde locul bănuit de unde venea zgomotul. Un câine ridică botul dintre lipane\nși în prima clipă se uită la Niculae țintă, dar apoi se năpusti într-o parte\nprins de o groază nebună și se repezi spre ulucile din fund, peste care zbură\nfăcând o săritură de două ori mai mare decât era nevoie ca să scape. Pieri ca\no nălucă. Niculae ieși și puse la loc ulucile cum fuseseră.\nÎn seara a patra era întuneric beznă, nu se mai vedea nimic pe cer și\ndupă câtva timp începu să plouă. Flăcăul însă nu plecă și, în curând, șiroaie\nde apă începură să-i curgă de pe pălărie ca de pe o streașină. Stătea\nnemișcat și se uita în grădina care vuia acum ca o pădure: era foșnetul\nbozilor și mai ales al lipanelor care primeau revărsarea din cer pe toată\nîntinderea palelor lor grase și mari. Undeva, în stânga, se auzi o căruță\nalergând, cine știe cine avusese poate intenția să mâie la câmp și n-avea\ncoviltir, îl apucase ploaia și trebuise să înhame și să vie acasă, sau poate\nvenea de la gară, cu trenul de zece al cărui șuierat se auzea adesea în serile\ncând toată lumea se culca devreme, precedând și apoi încheind cu un țipăt\nlung zgomotul locomotivei, parcă mult mai puternic, ca o rostogolire bruscă\nde drugi peste un acoperiș de tablă. Acum din pricina ploii nu se mai auzise.",
  "Deodată flăcăul țâșni de pe pod și sări spre gard. Nu mai stătu să caute cele\ndouă uluci scoase seara trecută, sări pe deasupra lor și din doi pași se\napropie de o mogâldeață care înainta repede spre el cu o haină în cap. Îi\ndădu haina la o parte: ea era. Rămaseră muți amândoi și un timp nu se mai\nauzi decât zgomotul ploii care potopise pământul. Apoi, din tăcerea care\nzăcea sub curgerea monotonă a averselor, amplificându-se și turburând\nparcă asemeni unor bolboroseli care puteau fi ale cerului tăcerea nopții\nploioase, murmure înăbușite se răspândiră în grădina întunecată. „Nu e bine\naici, să nu mai mă aștepți. Dacă nu venea ploaia nu ieșeam. Trebuie să mă\nduc.“ „Am crezut că aici o să poți să ieși.“ „Nu pot să ies nicăieri seara, mai\nbine ziua. Am avut noroc cu ploaia, altfel n-aveam cum să ies.“ „În\nCotigeoaia, în pădure!“ „Nu, mă vede lumea; încolo, spre gară, o să spun că\nmă duc pe la Burdeni, pe la verișoara mea; treci mâine seară înainte să se\nîntunericească și îmi spui fără să te oprești, am să fiu la poartă.“ Și fata se\nsmulse de lângă el și începu repede să taie grădina în torentele care nu\nîncetau să răpăie asupra ierburilor și a pomilor.\nTrei seri la rând trecu apoi Niculae prin fața porții ei, până o prinse și îi\nspuse unde. Era chiar pe locurile lor, la jumătatea drumului spre gară, lângă\nfântâna nouă de la Șanea. Nu se știa bine cine era acest Șanea, dacă era\ncumva numele celui cu lotul de lângă fântână sau dacă chiar micul deal care\nse face acolo purta această denumire. Era din piatră albă curată și avea o\ncumpănă de o înălțime amețitoare, ți se ura până ajungeai cu ciutura la fund\nși până trăgeai pe urmă îndărăt de lumânarea de lemn înădită în vreo două\nlocuri cu lanț. Lângă fântână era o cruce mare de lemn, pe care se scrisese\nodată cu fier înroșit ceva, dar nu se mai putea citi ce anume, ca și când\nlemnul ar fi prins rădăcini în pământul bătătorit împrejur de vite și,\ncrescând, ar fi deformat și crăpat scriitura. Era vorba de o rugăciune, cum se\nvedea adesea pe troițele de la răspântia unor drumuri, sau era mormântul\nunui necunoscut?\nCine poate să cunoască pașii unei fete care merge pe un drum de\ncâmpie? Când din acest drum dau la dreapta și la stânga intrări adânci spre\nlocurile îndepărtate, printre porumburi? Ea poate să aibă o soră mai mare cu\nvitele, un tată sau o mamă la sapă, sau la legat via… Iar Costică Roșu avea\npământ în multe părți, nu avea un singur lot, să fie adică cunoscut pe câmp\ntot așa de bine cum îi era cunoscută casa din sat. Fata lui se putea deci duce\noriunde ziua în amiaza mare, și era greu să știi unde se duce. Ea se oprea\nînsă întotdeauna la fântâna albă de la Șanea, punea mâna pe ciutura fântânii",
  "și începea să tragă de lumânare să scoată apă. Se spăla pe față și pe mâini,\nîși scotea sandalele și se spăla și pe picioare, apoi vâra din nou ciutura și o\nlăsa așa răsturnată. La zece loturi distanță Niculae vedea cumpăna și ieșea\nla drum, se uita dacă nu era cineva, îi făcea apoi semn să se apropie, să intre\nîn grâu și să aștepte să vie el s-o aducă.\nIleana însă nu era o fată dintre cele care știau multe, ci dintre cele care\nar fi vrut să știe, acuma cât mai avea timp, înainte de măritișul ei, care urma\nsă aibă loc chiar în luna aceea cu un tânăr preot din Balaci.\nCum nu era fată mare și bănuia că preotul, cu toată sfințenia lui, n-o să\nfie foarte vesel când o să-și dea seama de acest lucru, își spunea în sinea ei\ncă măcar să știe și el pentru ce avea s-o pârască pe urmă părinților, fiindcă\nmai mult n-avea ce să-i facă, știa ea că nu se hotărâse un popă să ia o fată\nfără multă carte (doar cu patru clase profesionale), dacă n-ar fi fost așa\nbogată cum era ea.\nAjungând preoteasă ea nu se rupse de suratele ei din sat și povesti mai\ntârziu uneia din ele, cu care era prietenă, ce se petrecuse între ea și băiatul\nlui Moromete în acele întâlniri pe care le avusese cu el pe lotul lor, într-o\ncovergă, și de ce totuși se măritase, sau de ce totuși, deși urma să se mărite,\nse mai încurcase cu Niculae care nu știuse nimic de măritișul ei aranjat\ndinainte… Nu-l vorbi de bine, îl luă în râs, spunând că nu fusese nimic între\nei și că atunci când fusese se și terminase. Nu putuse să spună de el că nu\nținuse la ea, fiindcă nopți întregi o așteptase în vale la pod, dar decât s-o fi\nașteptat-o acolo în ploaie, mai bine ar fi fost și el băiat când erau singuri în\ncovergă. Și tânăra preoteasă se hotărî cu greu să spună de ce îi purta pică și\nnu înainte de a mai adăuga încă ceva pe seama lui, care se răspândi apoi în\nsat și aflară, nu se știe de ce, mai ales copiii, care se uitau apoi intrigați când\nNiculae trecea pe drum și chicoteau după ce el se îndepărta suficient ca să\nnu le fie frică, să poată s-o zbughească dacă el s-ar fi întors să-i ia de urechi.\nNu că nu i-ar fi plăcut și ei de el, povesti mai departe preoteasa, era frumos\ncând se uita la ea cu ochii și părul lui pe care îl purta tăiat scurt și dat într-o\nparte, nu cu claie mare cum aveau alții, de ce să zică un lucru care nu e.\nDacă ar fi lăsat-o tat-său ea s-ar fi măritat cu el și nu cu un popă, care știe ea\nce face și un popă, mai târziu, cu muierile în biserică… A auzit ea… Dar\ncine a mai pomenit să facă un băiat ce-a făcut el? În loc să-i pară și lui bine\ncă s-a iubit cu o fată, a amuțit pe urmă alături de ea și s-a făcut galben la\nfață, de parcă nu s-ar fi întâmplat ce s-a întâmplat, ci i-ar fi dat cineva să",
  "bea un pahar cu cucută. „Niculae! zic, ce e cu tine? El nimic, Niculae, zic,\nești cumva bolnav, te doare ceva, ce e cu tine? Spune-mi să știu și eu!\nNimic! Tăcea și parcă nici nu mă vedea. L-am luat de umeri și zic, Niculae,\nuite, eu te las și mă duc până la fântână, mă întorc acuși. Ziceam că până mă\nduc eu și până mă întorc îi trece, cine știe, o fi așa, că nu seamănă toată\nlumea unii cu alții. Chiran cu care am vorbit eu întâi, mă ținea numai în\nbrațe și tot timpul mă săruta, ziceam că mă înăbușă. M-am dus la fântână,\nam scos apă cu ciutura, am băut, m-am uitat să nu mă vadă cineva unde mă\nîntorc și m-am întors. Tot așa l-am găsit. Nu i-am zis nici eu nimic, l-am\nlăsat acolo și am plecat…“\nCâteva săptămâni băiatul lui Moromete umblă tăcut și cu o expresie de\nsuferință atât de neacoperită pe față încât ai fi zis că cerea ajutor celui cu\ncare își încrucișa privirile încărcate de o tristețe grea. Catrina îl apucă de\număr speriată: „Maică, ești bolnav, ce e cu tine? Nu mănânci, nu dormi…“\nPe urmă Niculae își reveni și privirea lui se făcu iar cum fusese înainte…\nVIII\nTocmai în acel an se mărită Tita, și Niculae în loc să se apropie de tatăl\nsău se lipi de proaspătul cumnat, pe care îl cunoștea de fapt de mic, îl\nchema nea Sandu (numele celălalt, Dogaru, fiind bun doar pentru cei mari\nși pentru autorități), o luă pe Tita îndată ce se întoarse de pe front și se\ntermină războiul. Toată ziua Niculae era văzut pe la el prin curte, Sandu\nstând jos și cioplind vreun țăruș sau dregând vreo roată, sau vreun gard, sau\nlângă caii scoși afară și legați de un salcâm, pe care îi țesăla și îi bușuma\nîndelung până le făcea pielea ca mătasea. Era, acest Sandu, un ins cam\nmare, cu chipul cât un cărpător de vârât pâinea în țest, dar cu arcuiri blânde\nale gurii de îngăduință disprețuitoare când se uita la un om, și cu voce mai\ndegrabă fără culoare, dar mult încetinită ca pentru a da timp fălcilor lui late\nsă se poată pune în mișcare și celui care îl asculta să se uite mai bine la el și\nsă vadă și dincolo de ceea ce spuneau cuvintele. Fiindcă atunci când vorbea\nai fi zis că i se făcuse milă de cuvintele pe care le spune, așa mici și\nbicisnice cum sunt ele, când trebuie să zici de pildă: dă-mi toporul ăla, sau\nmișcă roata asta mai așa, hai să mâncăm. În felul ăsta chiar și acțiunile\nimplicate în cuvinte păreau parcă tot timpul puse sub semnul îndoielii, să-i\ndai un topor, dracul să-l ia de topor, să miști roata, dacă vreai s-o miști, că\npoți s-o lași și așa, sau să te duci să mănânci, mare brânză, ca și când",
  "nemâncat nu poți să stai! Și din pricina asta cuvintele și lucrurile din jurul\nsău parcă se lipeau de el și el, cu labele lui tinere și blânde, le dădea parcă la\no parte îngăduitor, conștient că nu le poți alunga orice ai face, și că cel mai\nbun lucru e să te folosești cât mai practic de ele și să tragi de pe urma lor\nfoloasele care-ți revin. După aia le arunci dracului într-un colț și stai jos la\nsoare pe iarbă cu picioarele desculțe și vezi ce mai e. În asemenea clipe\nSandu avea un fel de surâs care era atât de total, luau adică parte la el nu\nnumai ochii și obrajii, ci parcă și picioarele, genunchii și chiar spinarea lui\nimensă, lată ca un pat, în comparație cu a lui Niculae, surâs care putea să\ndureze ceasuri întregi și să nu dispară din ființa lui chiar dacă în acest timp\ns-ar fi înfuriat sau l-ar fi înjurat pe el cineva. Niculae și toți care îi erau\napropiați puteau astfel să-l vadă adresându-se câte unuia cu care avea ceva:\n„Mă, al lui Boldeață, dacă te mai aud că te legi de mine, mai mă înjuri, pun\nmâna pe tine și-ți rup junghietura gâtului“. „Hai, mă, nea Sandule, că nu e\nadevărat“, răspundea acela al lui Boldeață cu ochii răciți de frică. „Eu nici\nnu aud ce spui tu acuma“, zicea Sandu și îl întreba apoi pe același ce se\naude cu altceva, vreo treabă pe care o avea el cu altul pe care al lui Boldeață\nîl cunoștea. Astea erau cele două stări ale lui: în timp ce se ocupa de lucruri,\nși după ce nu se mai ocupa. Niculae îl știa cam de pe când plecaseră cei trei\nde acasă, venea deseori pe la ei, scotea un pachet de cărți din buzunar și\nzicea: „Ce dracu-i facem, mă nea Ilie, noi nu mai jucăm un tabinet?“ „Păi să\njucăm, răspundea Moromete, dar cu cine?“, „Păi mă duc eu să-i chem pe\nnea Costică al Joachii, pe nea Matei Dimir și pe Nae Cismaru“ (ăștia erau\nnoii prieteni ai lui Moromete, nu cu mult mai tineri decât el, cu care se\nducea iernile cu căruțele la munte). „Păi dacă zici că te duci, du-te“, zicea\nMoromete și, la acest răspuns, Sandu îl descoperea atunci lângă el pe\nNiculae (în vacanțe, de Crăciun și Paști, sau în vacanța mare). Se uita la el,\nîi băga un deget în burtă și îl întreba: „Ce mai faci, mă Cioroșbulingă?“ „Ce\nsă fac, bine“, răspundea Niculae.\nDe ce îi spunea el Cioroșbulingă și ce însemna de fapt numele ăsta, nu\nștia și nici nu vroia să afle nimeni, dar de ce îi băga un deget în burtă asta\nda, era un semn de simpatie, dar nu la adresa lui, ci a soră-sii mai mari,\ndupă cum s-a și văzut mai târziu.\nÎnainte de asta însă Sandu Dogaru stătu în concentrare doi și apoi încă\ntrei ani pe front, de unde se întorsese cu o gaură în coaste lungă de aproape\njumătate de metru și cu tâmplele brumate, deși nu avea încă nici treizeci de\nani. Rămăsese însă același – sau cel puțin așa părea – și venise și cu o",
  "explicație a lui despre războiul din care abia scăpase. I-o dădu lui Niculae\nîndată ce o luă pe Tita, chiar a doua zi după nuntă, când băiatul veni pe la el\nși îl găsi pe Sandu în mijlocul curții, așezat jos și scobind un trunchi de\nlemn uscat să facă piuă de zdrobit sare în casă. „Scăparăm, mă,\nCioroșbulingă, de păsărelele alea care se ouau în capul nostru, să ne facă\nmai puțini. Asta e, când ne facem mai mulți, mai vin niște păsărele, ne mai\nmicșorăm, și pe urmă iar… Gaura asta a mea în coastă e de la un ou de-\nastea!“\nNiculae era toată ziua pe la el și cine trecea pe drum îi vedea stând jos\npe iarbă, Sandu cu o enormă pălărie pe cap cu borurile trase în jos din toate\npărțile și cu o cămașă albă colilie strânsă de un brâu roșu, Niculae subțirel și\nneîmplinit, desculț și cu capul gol, cu o frizură tăiată scurt și dată într-o\nparte. Din când în când tesla sau ciocanul din mâinile lui Sandu se opreau în\nlucrul la care meșterea, așa înfipt, minute întregi și în timpul ăsta el îi\nspunea lui Niculae fără să ia mâna de pe unealtă nu se știe ce, vorbe\nîndelungi și cu neputință de ghicit de nimeni, după care, cu un gest de parcă\naceste vorbe s-ar fi prelungit prin mână spre lucruri, Sandu scotea tesla sau\nridica ciocanul de pe lucrul acela și se ocupa cu scobirea sau rotunjirea lui\niarăși un timp nemăsurat de lung și cu clătinări din pălăria aceea ca o roată\ncare vroiau parcă să spună că lucrurile în existența lor sunt bine încleștate și\ncă numai omul nu se știe ce mama dracului tot vrea… niște ouă d-alea.. să-l\nmai potolească… Frânturi de cuvinte pe care Tita, curioasă, le auzea când\ntrecea pe lângă bărbatul ei ca din întâmplare cu un vas sau cu un alt obiect\nîn mână.\nSpre toamna aceluiași an într-o dimineață spre prânz Catrina Moromete\nera în grădină și îi ajuta feciorului cu furca să facă niște glugi de coceni,\ntatăl plecase pe la gară să vândă ceva, le lăsase lor treaba asta s-o facă. Era\nceață încă din zori, dar acum era aproape prânzul și nu se ridica deloc, ba\nparcă chiar se făcea și mai groasă, și s-ar fi zis că ziua nu mai avea oră, cu\nlumina aceea a ei spălăcită și cu salcâmii cu coroanele mâncate până la\ntrunchi, înghițiți cum stăteau în negura deasă. Unda dealurilor care tăia\ndomol săritura câmpiei peste sat nu se mai vedea nici ea deloc și satul părea\nacum lipsit și de spațiu, nu numai de timp cu elementele plutind peste el\nîntr-o curgere de pulbere albicioasă care nu se mai știa ce e, nu mai fusese\nvăzută niciodată. O cioară fâlfâi pe deasupra grădinii numai cu zgomotul și\nse pierdu pe deasupra caselor, urmată curând de o puzderie, ale căror țipete\no opriră pe mama cu furca în aer, ca la un semnal știut numai de ea,",
  "descoperit în aceste croncănituri care umpluseră cerul. S-ar fi zis că umblau\nîn depărtare pe sub nori, zgâriind cu ciocurile lor ascuțite creierii liniștiți ai\nnegurii. Când năvăliră peste sat se păru că pustiul din țipetele lor și\npâlcurile numeroase înghesuite ce se amestecau de-a valma vor împrăștia\nnorii și vor începe să smulgă crengile salcâmilor, acoperișurile caselor și\ngardurile fumurii dimprejurul curților. Împânziră satul și se lăsară peste\ncoșuri și fanare. Altele se îngrămădiră prin cuibare ori prin podurile\npărăsite. Cârâitul lor făcu să nu se mai audă de nicăieri nici un alt zgomot și\ntăcerea nu pieri din sat nici după ce ciorile se adunară de peste tot și zburară\nmai departe.\n– Ce-o fi?! zise mama și deodată lăsă furca jos și o luă spre casă.\nIntră în tindă, trecu dintr-o odaie în alta, reveni pe vatră și își aduse\naminte: da, băgase pâinea sub țest, povesti ea mai târziu, și din pricina\ncocenilor o uitase, se gândise că trebuie să se fi ars, vârâse vătraiul în capul\nțestului, îl săltase și trăsese pâinea afară. Când o luase în mână să vadă cum\ne, i se rupsese în mâini în șapte bucăți. O băgase din nou așa ruptă, astupase\nmarginile țestului cu cenușă fierbinte și se întorsese în grădină să-i ajute mai\ndeparte lui Niculae la făcutul glugilor. Nu știa cât trecuse de la venitul ei în\ngrădină și o dată auzise în partea aceea a caselor unde stătea fiica ei\nmăritată, țipete. Nu sta departe Sandu, aci la pod, casa din colțul răspântiei.\nLăsase furca și alergase la drum și de la drum spre pod, lângă case se vedea\nlume adunată și se auzeau mereu țipete înalte. Era o căruță care se opri chiar\nîn dreptul casei lui Sandu și mamei i se tăiară picioarele când văzu, se\napropie și se uită: întins între scoarțele largi ale căruței, înroșite în câteva\nlocuri de sânge, stătea Sandu galben, abia suflând. O luaseră caii cu el la\nvale și îl călcase roata căruței. Cine nu țipa povestea cum se petrecuseră\nlucrurile, cum din pricina ceții caii s-au speriat de un câine care țâșnise fără\nveste dintr-un șanț unde mânca o cioară, și el a sărit jos fiindcă nu mai putea\nsă-i oprească din hățuri, pusese piciorul pe răscruce și alunecase înainte pe\nșleauri. L-au ridicat pe brațe și când l-au văzut așa mare și prăpădit pe\ndinăuntru, dus pe mâinile oamenilor, cele două mame: a fetei și a lui Sandu\nau leșinat, fiindcă de cinci ani îl așteptase Tita să se întoarcă din război, se\nîntorsese și uite că nu era nici o jumătate de an de când se însurase. Niculae\nveni și el la căpătâiul lui, și Sandu îl recunoscu și îi șopti înainte de a muri\ntot în felul acela al lui de parcă îi era milă de cuvinte, dar de astă dată cam\nsupărat că i se luase puterea și avea glas slab: „Uite, mă, Cioroșbulingă“, îi\nzise și renunță să mai spună restul, zicându-și poate că nici pe patul de",
  "moarte cuvintele sau lucrurile la care se referă ele nu merită să le spui\nnumele și să vorbești despre ele.\nIX\nLa șase săptămâni familia și rudele se gândiră din timp să-i facă lui\nSandu un parastas mare. Timpul se răcise și frunzele salcâmilor și florile de\nprin grădini se îngălbeniseră, în dimineața aceea se întâmplă însă să fie\nsoare și cald. Familia și rudele mari ale lui Sandu hotărâseră, pentru ca\nparastasul să fie așa cum îl doreau toți, să cheme să slujească la el patru\npreoți, doi din sat și doi de prin cele din preajmă, vroiau într-adevăr un\nparastas mare.\nTotul era gata din timpul nopții și dimineața înainte ca lumea să înceapă\nsă se strângă, fetele măturară bătătura și întinseră chiar în mijlocul ei o\nmasă atât de lungă încât cei care treceau pe drum și nu apucau să vadă\ncrucea albă de lemn bătută pe stâlpul porții, cu numele lui Sandu și anii la\ncare se născuse și murise scris pe ea, credeau că e vorba de vreo nuntă sau\nîmpăcăciune. Copiii, în număr mare, așteptau zgribuliți și cu privirile\nmărite, nu atât de răcoarea dimineții de toamnă care era dulce în ziua aceea,\nci de mirosul de varză, fasole, friptură de pasăre și țuică fiartă care umplea\naerul până departe.\nCând soarele se urcă la un stat de om, cei patru preoți coborâră în fața\ncurții lui Sandu și intrară doi câte doi în curte. Lumea se feri în lături\nuitându-se în tăcere la patrafirele lor bogate care prin coloritul lor aduceau,\naci printre salcâmi și sub cerul limpede de toamnă, ceva din interiorul\nbisericii unde slujeau, din clipele de taină ale dimineților de sărbătoare când\npreoții ieșeau din altare și îmbrăcați în aceste odăjdii cântau ridicând ochii\nspre cer și îmbălsămând aerul cu mirosul cădelnițelor lor încărcate cu\ntămâie.\nÎnăuntru peste două paturi erau întinse capetele, niște colaci împletiți de\no albeață moale și învârfuiți cu colivă amestecată pestriț cu bomboane și\nplointe. Cei patru preoți deschiseră cărțile și familia și rudele, care niciodată\nnu sunt cu totul gata în astfel de momente, își făceau semne disperate și\nșopteau: „aduceți lumânările“ și apoi: „să se aprindă capetele“. Unul din\npreoții străini chiar vorbi gros, cu o voce sunând clar parcă a răspuns de\nliturghie:\n– Aprindeți capetele; aduceți tămâie și lumânări mari pentru slujbă.",
  "Se aprinseră lumânările, se înfipseră în colci, preoților li se dădu câte un\nșervet lung și alb în mână – pe care aceștia le țineau agățate de mânecă și\natârnând în jos – și slujba începu. Întreaga casă, curtea, grădina și\nîmprejurimile se umplură de cântecele ce se auzeau din odaia unde se\nslujea. Trecuse mai bine de un ceas și preoții tot nu ieșeau.\n– De ce ține așa mult? întrebă cineva.\nSlujba abia ajunsese la jumătate și glasul unui preot tocmai cânta,\nporuncind: … „Pentru ca să ne învrednicim noi ascultați sfânta evanghelie“\nși toată lumea, cei dinăuntru ca și cei de afară, se lăsară în genunchi și își\nplecară capetele. În sfârșit slujba se termină și cei patru preoți ieșiră apoi\nafară în timp ce se adresau familiei și rudelor de astă dată ca simpli oameni,\nspunând „Dumnezeu să-l ierte“ fără să cânte. Își scoaseră odăjdiile și le\ndădură unui om de-al lor care le duse în trăsura cu care veniseră. Rudele și\ncei care ajutau se mișcau acum de colo până colo așternând pături pe mesele\nimprovizate de brad din mijlocul bătăturii și cărând în brațe și cu coșnițele\nstrăchini și linguri, pâine tăiată în felii, oale mari cu fiertură și mâncare.\n– Toată lumea să stea la masă! se auzi cineva spunând și în aceeași clipă\ncopiii se repeziră la coadă și încălecară pe băncile lungi făcute pesemne\nanume pentru ei înghesuindu-se și înghiontindu-se. Haide, reluă același\nglas, poftiți și sfinția voastră.\nLumea începu să se așeze și cei patru preoți luară loc în cap, pe scaune\ncu spetează, spre deosebire de ceilalți care stăteau pe scaune fără. Se începu\nîmpărțirea mâncării în străchini, în timp ce de o parte și alta a șirului lung\nde mese doi oameni cu o damigeana în brațe împărțeau la rând câte o ceașcă\nde țuică fiartă fiecăruia. Cei mai bătrâni și rudele mari se așezară în capul\nmesei, aproape de cei patru preoți, toată lumea începu să mănânce și preoții\nridicară pe rând paharele pentru odihna celui dus dintre ei. Începutul mesei\ntrecu astfel repede, fiindcă de obicei la un astfel de praznic, după\npomenirile preoților, reluate apoi de ceilalți mai săraci, străini de familia\ncare prăznuia și cărora li se dădea să bea la toți cu o singură ceașcă și ziceau\n„Dumnezeu să-l ierte“ sau „să-i fie țărâna ușoară“, începea să se mănânce\nbine și mai ales să se bea zdravăn. Dar nu la toți li se dădea mult de băut, ci\nnumai la cei chemați și așezați într-un anume loc al mesei și aceștia nu erau\nprea mulți față de numărul celor obișnuiți să colinde nechemați la toate\npomenile, copii zdrențăroși și cu ochii mari și chipurile negre, inși a căror\nocupație principală era cum să-și astâmpere foamea, bătrâni învechiți în\nsărăcie, văduve prăpădite, toți amestecați la un loc cu cei mici, mâncau până",
  "ce se umflau. La o astfel de pomană cum era cea dată de familia lui Sandu\nei veneau și cu trăiștile în care aruncau tot ce rămânea de la masă, pâine\nmultă, bucăți de carne, felii nenumărate de mămăligă și unii scoteau pe furiș\nși câte o oală și goleau în ea farfuriile copiilor care se saturau mai repede și\nîi îndemnau să mai ceară ca să ia ei. Se întâmplau câteodată și încăierări,\nrepede stinse prin înhățarea celor în cauză și gonirea lor prin grădină, să nu\nvadă lumea și potolirea lor cu darea la fiecare din mâncarea pentru care se\nîncăieraseră. La parastasul ăsta însă nu se întâmplă nimic, toți ăștia își\nînțesară tot ce aveau ca loc în care se putea pune, de la burți până la trăiștile\nlor jigărite. Nimeni nu-i luă în seamă. Niculae mâncă puțin din ciorba de\npasăre și din friptura care se puse pe farfurii, bău însă de câteva ori din\nțuică, câteva cești mărișoare, și de la un timp stătea și se uita alături la masa\npreoților și parcă aștepta ceva. Chipul lui își pierduse în aceste șase\nsăptămâni de când murise cumnatu-său liniștea senină a trăsăturilor și ochii\nîi rătăceau străini peste oameni. La cei din preajma lui acum la parastas,\ndupă ce dăduseră toți câteva cești de țuică peste cap, le pieri încetul cu\nîncetul pioșenia aceea de la început și deveniră mai voioși, se uitau la el și\nrosteau pomeniri ca și când ar fi rostit urări, în timp ce Niculae nici nu-i\nvedea, atras din ce în ce mai mult de cei patru preoți, care mâncau în farfurii\nde marmură, și cu tacâmuri de fier, spre deosebire de toți ceilalți care\nmâncau fără furculițe și cuțite și doar cu linguri de lemn din străchini\nsmălțuite.\n– Părinte, să vă întreb ceva, zise Niculae aplecându-se spre cei patru\npreoți și, rămânând așa aplecat, încât cel de lângă el trebui să se ferească\nmult ca să poată mânca mai departe, continuă: sunteți ca și cei patru\nevangheliști, patru, așa că o să-mi răspundeți…\n– Întreabă, taică, zice cel din sat, binevoitor: auzise că acest băiat fusese\ncândva elev și îi răspunsese cu oarecare considerație…\n– Părinte, reluă Niculae, cumnatu-meu a murit de șase săptămâni, fără\nsă știm pentru ce, nimeni nu știe. Eu am să vă spun mai pe urmă ceva, dar\nsfinția voastră ce credeți?\n– Nenorocirea, taică…\n– Nu, părinte, stai, să vedeți, să vă spun mai bine, zise Niculae repede.\nOamenii vorbesc, adică un om poate să se gândească la orice…\nMâinile i se frământau pe masă și urmăreau, vorbind, un anume lucru și\nglasul îi era muncit și privirea vie.",
  "– Sfinția voastră, reluă el, ați îngropat o grămadă de oameni și când îi\nîngropați nu vă e frică? Cum se poate să-i îngropați părinte? aproape că\nstrigă el. Cum să bagi oameni în pământ și pe urmă să-i acoperi cu lopata?\nSunt câini, părinte?\n– Așa e osânda, taică, zise preotul căutând să se desprindă de acest tânăr\ncare începea să nu respecte legea praznicului și vorbea ce nu se cuvine,\ndacă ar fi după noi, n-am mai muri nici unul și ne-am înmulți ca frunza și ca\niarba…\nDar băiatul nu se desprindea, atras de cei patru preoți cu o forță\nirezistibilă și capete începură să se răsucească o clipă spre el, să audă ce\nspune.\n– Părinte, mâncați și beți la moartea unui om și sfinția voastră chiar vă\ntrudiți și cântați și primiți bani, iar ălora din fund chiar le pare bine când\nmoare cineva, să poată să se sature și ei din când în când. Părinte, strigă\nbăiatul îndârjit pe neașteptate, de ce a murit cumnatul meu? De ce l-ați\nbăgat în pământ?\n– Ești ca o salcie primăvara, n-ai de ce să te vaiți, taică, zise unul din\npreoți, scuturând parcă din mustăți și din barba lui neagră cu multe fire\nargintii în ea, vrând parcă să arate că iată cum se găsește să cârtească tocmai\nunul așa de tânăr care, cu toate că nu știe ce e aia viața, gândul lui e la\nmoarte.\n– Nici unul nu s-a gândit, părinte, continuă Niculae, de ce a murit din\nsenin un om, dar el știa, mi-a spus-o de mai multe ori, zicea că e o boală,\nam să mor, măi Niculae, așa mi-a zis și mi-a spus și boala. Dar el mi-a spus,\npărinte, că pe toți ne paște boala asta, o să intre în sat pe furiș și chiar despre\nun parastas ca ăsta a vorbit, un parastas general, cu laude…\n– Nu înțeleg, taică, zise preotul mâncând înainte. Așa e obiceiul, trebuie\nfăcut parastas pentru odihna celui care e chemat de Dumnezeu.\n– Laudele ce ni se vor aduce vor fi un parastas, așa mi-a spus și mi-a\nmai spus: „o să mor, măi Niculae, și n-o să apuc parastasul ăsta!“ Cum să\napuce el parastasul lui trăind? La cine se gândea el că o să-i facă parastasul\nînainte să moară? La cine se gândea el, părinte, sfinția voastră trebuie să\nștiți.\n– Niculae, îi șopti atunci Ilinca aplecându-i-se pe la spate la ureche, du-\nte puțin în casă că vrea nașa să-ți spună ceva.\n– Ce nașă, sări deodată băiatul desfăcând violent brațele și ridicându-se\nîn picioare. Ce, suntem la nuntă aici? Suntem la parastas și fiecare trebuie",
  "să-și aducă aminte cum vrea el de nea Sandu, că dacă nu, răstorn masa cu\nvoi și vă dau pe toți afară.\n– Stai jos și vorbește mai încet că se uită lumea la noi!\n– Lasă să se uite.\n– Nu ți-a făcut bine băutura.\n– Bine că ți-a făcut ție, du-te la locul tău…\n– Maică, stai jos și mănâncă, zise atunci și mama lui, dar fără să se\nîngrijoreze, uitându-se la el cu privirea înotând în lacrimi de jale și parcă\nînțelegându-l: îi era drag de el, zise ea clătinând din cap la dreapta și la\nstânga într-un vaier mut, toată ziua se ducea pe la el și stăteau amândoi în\nmijlocul curții și vorbeau… Și uite că plecă și nu apucă și el să-și vază\nnevasta cu copil, că a lăsat-o cu copil în ea, săraca, cinci ani l-a așteptat…\n– După nuntă, zise Niculae parcă înnodând spusele lui cu ale maică-si,\nieșeam într-o zi în grădină de dimineață, vream să-mi caut un ciomag să mă\nduc la el la deal, îmi spusese tata să mă duc să văz ce e cu niște porumb care\nse veștejea, ziceam că să-l întoarcem și să punem niște otavă. Ia să mă duc\ncu nea Sandu, mi-am spus eu, poate merge și el, nici nu răsărise soarele, era\ndevreme și senin. Mă duc la el și intru în curte și îl văz că dormea pe prispă\nsingur, soră-mea era în casă, se sculase și ea și aprindea focul în vatră. Era\ncam la o lună după nuntă, cum v-am spus. „Bună dimineața, cumnate, îi zic,\nte-ai sculat?“ El n-a răspuns. Dormea cu capul spre hambar și era puțin\nîntuneric. Mă aplec peste căpătâiul lui și mă uit să văd ce face. Nu dormea.\nStătea cu fața în sus, cu ochii deschiși și se uita… O mână o avea scoasă\nafară cu o țigară aprinsă între degete și care arsese singură: uitase să mai\ntragă din ea. „Ce faci, nea Sandule, mai dormi, i-am spus eu iar, vreai să\nmergem la deal?… Poate întoarcem niște porumb, mi-a spus tata… n-ar fi\nrău…“ El nu-mi răspunde, dar văd că se mișcă în așternut și se uită țintă la\nmine. Pe urmă se ridică încet și-mi spune: „Ce să căutăm la deal, măi\nCioroșbulingă, nu vezi că eu mă duc la vale?“ „Dar ce ai cumnate, îi spun\neu, te doare ceva?“ „Hai că merg, răspunde el. Merg, merg, merg…“ Așa a\nspus de trei ori și rar și mișcând înainte din cap. Pe urmă s-a sculat, s-a\nîmbrăcat, a mâncat ceva și am plecat. Pe drum și-a făcut iar o țigară, a scos\namnarul și a încercat să dea foc la iască. Nu m-am uitat să văd ce face, dar\ncând mă întorc să-l strig, chiar atunci lăsase mâinile în jos și dăduse drumul\npietrei și amnarului… „Ce-ai, cumnate?“ îl întreb eu. Îl văd că începe să\nmeargă și tace. Am ieșit la miriști și ne apropiam de locurile noastre. Când\nne-am oprit, eu am vrut să merg peste răzor. „Niculae, zice, stai, unde te",
  "duci?“ „Pe locuri“, îi răspund. „Ce cauți?“ „Să văd ce e cu porumbul“. „De\nce?“ „Cum de ce? întreb eu. Ca să vedem!…“ „Ce să vezi?“ îmi ia el vorba\ndin gură. Se uita la mine și îmi strângea mâna. „Cumnate, îmi spune el,\nascultă aici, mi-a intrat un vierme în os!“ „Ce vierme, nea Sandule, ce\nvorbești?!“ „Un vierme negru, pe măduva oaselor…“ „Fugi de-aici\ncumnate, oi fi visat urât!“ „Nu, nu, e un vierme, vezi, de când am venit de\npe front îl simt cum se mișcă pe os, ascultă aici, stau eu și mă gândesc, n-\nam nimic, nu e o boală pe care să ți-o îngrijească altul. Începe întâi de pe\nos, pe urmă vezi o grămadă de prostii, de nimicuri. Cum te văd eu acum, că\nai sprâncenele negre și nasul ca o piatră albă, și cum calci pe un mușuroi\nmic de furnici… Așa începe: vezi o grămadă de fleacuri și te gândești\nanapoda la ele. Și te tot uiți… Și tot uitându-te, le vezi că nu mai sunt ca la\nînceput. Se umflă, se fac mari, deschid gura și parcă râd de tine; pui degetul\nalături jos și nu vezi nici o deosebire: ce mi-e degetul, ce mi-e pământul.\nAltele se mișcă, ți se pare că nu mai știi ce sunt, uiți de unde ai plecat și stai\nașa… Și pe urmă iar o iei de la cap. Cum sunt eu acuma, mi se pare că ce\nam de făcut, n-aș vrea să mai fac. Ăsta e începutul… Te uiți în sus și nu\nînțelegi nimic… Și când te uiți în jos și-ți vezi căruța în bătătură, parcă te\ntrezești din somn și nu mai știi nimic…“ „Cumnate, îi spun eu, dacă nu te\nodihnești mai mult?!! Stai și te odihnește!“ Ce vă uitați așa, strigă deodată\nNiculae cu privirea scăpărând, dând scaunul la o parte și ridicând brațul.\nUitați-vă încolo, în sus, dacă e ceva, nu vă uitați la mine cu îmbucăturile în\ngât. Ce mai vreți? Asta e tot, sufletul lui era în trupul lui, s-a dus și voi stați\naici cu fălcile mari și mâncați… Și dumneata, părinte, care le știi pe toate,\nce poți să spui, de ce murim, de ce ne mai naștem dacă trebuie să murim?\nSe opri și se apropie de cei patru preoți dând pe omul de lângă el la o\nparte, care nu vroi și atunci se răsti la el:\n– Dă-te la o parte de lângă mine… De ce ne mai naștem, părinte, dacă\ntrebuie să murim, de ce s-a născut omul care îi facem acum parastasul, dacă\nîntr-o zi a trebuit să-l calce căruța? A scăpat cinci ani de gloanțe și bombe și\nn-a scăpat de un câine care mânca o cioară și i-a speriat caii. Asta era\nhotărât dinainte. Cine a hotărât, părinte, cine a luat decizia asta că el trebuie\nsă moară?\n– Cei ce nu mor, nici nu se nasc, taică, spuse preotul bătrân al satului\nbând foarte însetat, ca și când tot ce se întâmpla nu-l surprindea cu nimic,\nvăzuse el destule și asta de acum i se părea cea mai în ordinea lucrurilor. Nu\nmor decât cei care se nasc, taică, și întrebarea se pune cum e mai bine, să te",
  "naști, dar să mori, sau să nu te naști deloc, dar nici să nu mori. Eu zic că e\nmai bine să te naști; iar în ce privește decizia, când urmează să mori, nu\ncunoaștem decât puține din măsurile Domnului.\n– A, răcni deodată băiatul și apucă în aceeași clipă cu o mână masa s-o\nrăstoarne și cu cealaltă să tragă de pe ea fața încărcată cu străchini și pâine.\nAfară cu voi, duceți-vă în pământ dacă v-ați născut ca să muriți, să arunc eu\nbulgării cu lopata peste tronul vostru. Afară, afară din curtea lui…\nSe făcuse alb la față, îl luară repede de-acolo și îi vorbiră la ureche, să\nnu mai strige, că se uită lumea. Și unul din preoți zise că băiatul ăsta nu\ntrebuia să bea țuică, a mai văzut el pe cineva, tot așa, se tăvălea pe jos și\nfăcea spume la gură… Ăsta de aici nu e chiar așa de rău, dar tot nu trebuie\nsă mai fie lăsat să bea, să i se dea vin, că vinul e mai moale și n-a auzit până\nacuma să i se facă cuiva rău de vin, dar de țuică… O femeie se adresă alteia\nzicând să ție minte și să-i spună mamei lui Niculae ce zice părintele, să știe\nsă-l ferească de-aici înainte de țuică. Auzi, Catrino, ține minte ce-a zis\npărintele din Ciolănești…\nDupă acest parastas – avusese dreptate preotul acela – Niculae zăcu vreo\ncâteva zile și crezură chiar că o să-l țină și mai mult, fiindcă nu putea să\nmănânce și ce mânca cu sila îi făcea rău.. Își reveni însă și se întrema\nrepede și totul fu pus într-adevăr pe seama băuturii, a țuicii și că trebuie\nferit de-acu’ încolo băiatul să dea cu ochii de vreo astfel de sticlă și să mai\nbea, fiindcă ciudățenia era că la întrebarea sanitarului pe care Moromete îl\naduse totuși să-l vadă pe fiul său, dacă mirosul sau gustul de țuică îi face\ncumva rău la burtă, dacă îi vine așa greață și i se învârtește capul, Niculae\nrăspunse că nu, din contră, ar bea și un kilogram și că se simțea chiar foarte\nbine la cap, îi veneau așa vorbele ca niște lumini și cu putere așa în oase și\nîn mâini, nu vroia deci deloc să recunoască spusele preotului acela, că așa\nceva nu e bine și că nu trebuie să se mai întâmple. Complet restabilit, el\ndădu din umeri și surâse cu blândețe asemeni lui nean-său Sandu: „de ce să\nnu se mai întâmple?“ întrebă el cu aerul celui care nu vede de ce n-ar fi cu\ntotul firești astfel de întâmplări care te fac să vorbești deschis și cu o mare\nputere de a dovedi ceva…\nX",
  "Și se lăsă iar cu burta pe cartea pe care o avea cu el. Nu se știa de unde\nfăcea el rost de cărți, fiindcă bani pentru ca să le cumpere nu cerea, (în\ngeneral nu-i mai cerea nimic de multă vreme lui taică-său). Însă era\nadevărat că se ducea după ele și preț de două-trei zile, cum povesti la un\nmoment dat Moromete, când Niculae lipsi de acasă într-o sâmbătă și reveni\nabia luni cu un pachet legat cu sfoară. „Unde ai fost, mă?“ îl întrebă el cu\nneîncredere, ca și când s-ar fi ferit să nu-și închipuie cineva că el, tatăl,\ncredea că din pricina acelui pachet a lipsit el atâta de-acasă. „În satul cu\noameni“, răspunse Niculae fără să se uite la el și se întinse în pridvor și\nadormi îndată. Era plin de praf de sus până jos și sandalele lui nici nu se\nmai cunoșteau în picioare. Moromete i le desfăcu de curele, i le trase și\nținându-le într-un deget în aer, strâmbându-se, se uită la chipul băiatului.\n„Să-l fi pus la o treabă, povesti el mai pe urmă, să se ducă să zicem numai\npână la gară, du-te, Niculae, cu căruța (nu pe jos!) că nu mai avem sare în\ncasă, mai bine ți-ai fi păstrat cuvintele în gură decât să-i spui, pe câtă vreme\nașa… Cine știe pe cine o fi cunoscând el pe aici prin satele astea de\nprimprejur, care, la rândul lor, cine știe pe cine o fi cunoscând pe alții, că\ncică tocmai pe la Popești-Palanga l-ar fi văzut cineva într-o zi. Mort era,\nștiți cum te pune jos somnul de nu se mai mișcă nimic în tine, l-am și\nhâțânat, mă, tu, ăsta, Niculae, zic, ia și mănâncă întâi și pe urmă te culcă,\ndar cred că nici n-a înțeles, că tot dormea și numai așa s-a uitat la mine o\ndată. Ai fi zis că s-a dus și el la bal, cum se duc băieții de seama lui colea la\nbancă și o fi dansat și el cu domnișoarele cum fac unii până la ziuă și se\nîntorc dimineața, îi vezi descheiați la gât și cu părul năclăit de nădușeală…\nrâzând… Acuma ce e drept nici el nu arăta trist…“\nErau în grădină sub dud și Moromete se așeză jos lângă el cu țigara în\nmână. Multă vreme nu zise nimic, rămânând liniștit în acea poziție care\nparcă îi mlădiase cu anii trupul anume pentru a nu vorbi, dacă n-avea ce\nspune sau asculta pe celălalt de lângă el, dacă nu era singur, sau tăcea\nîmpreună cu el, dacă nici acela nu simțea nevoia să spună ceva. Dar tot așa\nstătea și când vorbea și din pricina asta, văzut de la distanță, era greu să știi,\ncând erau mai mulți, care dintre ei vorbeau. Moromete avea cel mai mult\naerul acesta că le spunea ceva celorlalți, cum stătea jos cu un picior sub el,\ncelălalt ridicat cu cotul sprijinit în genunchi și cu țigara în mână lăsată spre\npământ ca o creangă a unui pom a cărui nemișcare vie o împrumuta.\n– Felul cum se poartă un om are totuși rostul lui, domnule, rupse el\ntăcerea într-o vreme, cu acel glas al lui de odinioară care promitea mari",
  "dezvăluiri, fără să-și dea seama, sau poate dându-și dar prefăcându-se că nu\nobservă că acum ceva suna în el nepotrivit.\nO dată tot așa vrusese să vorbească în felul lui cunoscut și erau mulți\noameni adunați și, fără nici o legătură, unul dintre ei l-a întrerupt, și i-a spus\ncu un dispreț zgomotos: „Taci mă, din gură, Moromete, tu vorbești, care n-\nai fost la moartea soru-tii?“ Moromete amuțise și cât mai stătuse acolo nu\nmai scosese un cuvânt. Ar fi putut să-i spună aceluia că nici el, care o înjura\nși o trăgea pe masa de păr în mijlocul bătăturii, n-avea dreptul să vorbească,\ndar nu-i spusese aceluia nimic, mai stătuse acolo câtva timp, apoi se\nridicase și plecase. Nimeni nu băgase de seamă lipsa lui.\n– Cu tine vorbesc, nu cu dudul ăsta, zise Moromete văzând că Niculae\nnu zice nimic.\n– N-ai ce să vorbești cu mine, răspunse Niculae cu totul în treacăt,\naruncându-i tatălui o privire rapidă, de constatare, reluându-și absorbit\nlectura.\n– Te rog să mă crezi, continuă atunci Moromete cu un glas de parcă ar fi\nfost sătul de convingere și nu mai făcea decât să aleagă cu ușurință lucrurile\npe care avea să i le spună lui Niculae, te rog să mă crezi, repetă el, că sunt la\ncurent cu tot și nu zic nimic. Sunt la curent cu istoria cu fata lui Costică\nRoșu, cu dusul pe la nean-tău Sandu, care așa e cum ai zis tu, nu muri atâția\nani pe front și se prăpădi aci din nimica, auzi! nu-l călcară atâtea mașini pe\nunde fuse și îl calcă în sat roata căruții trasă de niște prăpădiți de cai! Am\nstat și m-am uitat la tine cum îi întrebai pe cei patru popi pe care îi adusese\nrudele lui Sandu, cum devine cu omul pe care îl îngroapă ei ca pe-un câine\nși dă pământ peste el cu lopata. Și acuma viu eu și te întreb: dumneata cauți\nceva pe lume! Ce?\nNiculae nu răspunse, dădu foaia liniștit și de plăcerea lecturii se foi pe\npământ să-și așeze mai bine trupul lungit și ca nu cumva să-l sâcâie vreun\nzgomot din afară, glasul cuiva, își acoperi cu podul palmelor obrajii și în\nacelași timp și urechile. Moromete își duse la gură țigara și trase din ea\nîndelung. Urmă o tăcere, care fu la un moment dat turburată de un glas\nferoce, al cuiva, înjura de se cutremurau salcâmii.\n– Mielule, unde ești, treci încoace și bagă boii înăuntru, fire-ai al\ndrrracu’ să fii, Mielule! Fire-ai al drrracu’!\nĂsta era unul mai rău decât fusese Țugurlan odată, putea să te omoare\ncu ciomagul dacă te luai cu el. Era vecin doar de grădină cu Moromeții,\navea o bucată de pământ aci, casa era în altă parte. Punea pe ea fân, trifoi,",
  "sau lucerna și venea cu fi-său Mielu des, cu căruța cu boii și îl coseau,\ndejugau în partea cealaltă, în măgură și se puneau pe treabă. Nici pomi, nici\nnimic nu se vedeau pe acest loc împrejmuit însă ca o redută cu un gard de\nnuiele împletite prin care cu anii crescuseră pâlcuri uriașe de cucută și de\nmărăcini, adică două lucruri care îți aminteau de otravă și de înțepat, una o\najuta pe alta să te împiedice cumva să intri. Dar să furi ce? Fiindcă altceva\ndecât trifoiște nu-i trecea prin cap să facă din acest loc de grădină, cu tot\nceea ce însemna acest cuvânt ca bogăție și frumusețe, el punea trifoi, atâta\nștia atâta făcea.\nAvea un nume oarecare, dar înfățișarea lui nu era a unui oarecare. Se\nbărbierea atât de rar, încât în ziua aceea nu-l mai cunoștea nimeni fiindcă\navea un păr negru care i se urca până sub ochi. Și cum avea și ochi negri și\npurta și-o căciulă neagră, ai fi zis că e dracu al cărui nume el îl folosea în\nașa fel că te băga în răcori. Nimeni nu-l auzea niciodată vorbind, stătea între\noameni fără să zică nimic și când îi venea lui se scula și pleca. O dată\nNiculae îl văzuse venind aci singur cu coasa, cu mâncare ca să nu se mai\nîntoarcă acasă, pesemne stătea departe… Agățase traista într-un mărăcine\nmai înalt. Niculae spunea că nici el n-a văzut cum a venit un câine și a\napucat-o cu dinții si a tras-o jos de pe cracă. Era legată la gură, dar câinele\ntrebuie să fi dârdâit de flămând ce era, că a desfăcut-o cu botul și a mâncat\ntot ce era înăuntru, mămăliga, brânza, un ou, numai sarea și ceapa nu le-a\nînghițit. Nici nu se știa al cui era, în orice caz un câine prost, fiindcă în loc\nsă fugă după ce a mâncat, a rămas pe-acolo și când a văzut că omul îl\ncheamă cu un glas așa blând, a început să se gudure. Fapt e că l-a prins, l-a\nlegat de gât cu un ștreang și a început să-l bată cu un ciomag verde de\nsalcâm. Îl învârtea prin aer și îl drăcuia: fire-ai al drrracu’… Fire-ai al\ndrrracu’… Câinele a schelălăit el cât a schelălăit, dar pe urmă a început să\nsară la om, cu ochii roșii, turbat, până a murit cu capul plin de sânge.\nCât își ținea Niculae urechile acoperite cu palmele, tot auzi glasul\nacestui om și își ridică fruntea.\n– Ți-am pus o întrebare, zise Moromete.\n– Ce întrebare? A, da! Să știi, zise Niculae, că asta nu te privește.\n– Asta, zise și Moromete, e cel mai lesne, să-mi spui că nu mă privește.\n– Și cel mai greu care e?\n– Cel mai greu e să-mi răspunzi.\n– De ce?\n– Păi fiindcă nici tu nu știi.",
  "Niculae se posomori. Răspunse cu o voce trufașă și îndepărtată, răsfoind\ncartea să găsească locul de unde se întrerupsese:\n– Parcă dacă o să-ți spun o să înțelegi tu mai mult de-o grămadă.\n– Spune tu, zise Moromete liniștit, și vedem noi cine înțelege mai bine\nși cine nu.\n– Bine, zise Niculae, îți spun, dar cu o condiție, dacă n-o să înțelegi, să\nnu-mi ceri să-ți explic și să-și vadă fiecare de treburile lui.\n– Ei, spune, acceptă Moromete.\nUrmă o nouă tăcere, după care Niculae deodată declară:\n– Eu îmi caut eul meu.\nMoromete se uită în altă parte. Era limpede că în ciuda simplității\ncuvintelor, totuși nu înțelegea. Uitase însă că în acest caz trebuia să se ridice\nși să plece.\n– În căutarea de care zici, spuse el în cele din urmă, ai în vedere că mi-a\nspus Aristide că acuma după război dat fiind că mulți învățători au murit pe\nfront, cu trei clase de școală normală cum ai tu poți să fii învățător\nsuplinitor aci în sat și examenele alelalte le dai mai încolo… Ai casă, ai\nmasă acilea, te duci la școală acolo și pentru diplomă stai și înveți liniștit. Și\nleafa îți merge, nu mai ai nevoie de nimeni.\nEra cumva o declarație de vinovăție, că atâta timp cât avusese nevoie,\nel, tatăl, nu-l ajutase? Niculae se întoarse la carte decis să-și vadă de citit și\nspuse:\n– Și-așa nu mai am nevoie de nimeni!\n– Asta nu se poate, zise Moromete, cu cine o să trăiești?\n– Cu nimeni, zise Niculae. O să mă duc în pustie, și de acolo o să mă\nîntorc și o să propovăduiesc.\nMoromete se uită la el cu atenție. Ce era asta? Nu cumva Sandu se\nîntorsese de pe front adventist și îl făcuse și pe Niculae să creadă? Mulți\nbăieți se ținuseră bine pe acolo, dar odată întorși acasă îi apucase frica de\ngrozăviile la care luaseră parte și căzuseră într-o doagă. Cartea aceea pe\ncare o citea acum Niculae nu era cumva o carte adventistă? Moromete\nîntinse mâna și o întoarse să vadă ce scria pe copertă.\n– Crezi că ai să înțelegi din titlu ce-am spus eu? exclamă Niculae\nbatjocoritor. Mai bine ține-te de cuvânt și lasă-mă să citesc.\n– U-manism, citi Moromete lăsându-se în voia sunetului cuvântului, în\nsperanța că în felul acesta i se va dezvălui poate și înțelesul, u-umanism,\nrepetă el, în gândirea secolului… Aici, reluă Moromete, spune că trebuie să",
  "te duci în pustie și să propovăduiești?! Ce să propovăduiești?! exclamă el\nredevenind stăpân pe situație, dar cu o alarmă și în același timp cu o\namenințare în glas. Ce să propovăduiești, Niculae, crezi că nu e lumea plină\nde propovăduitori? Numai la noi, în sat, sunt vreo șaptesprezece, să-i auzi\nce spun și cum stau și se adună într-o casă cu lumânările în mâini și cântă\ndupă o carte de-a lor. Dar alde Busuioc, care e un fel de șef, nici nu știe să\ncitească! Dar el stă cu cartea în mână și se uită în ea! adăugă Moromete\nsubliniind comedia cu sprâncenele.\n– Busuioc e pocăit, nu adventist, zise Niculae.\n– Tot aia e, zise Moromete, văz că-i știi!\n– Și ce dacă îi știu?\n– Nimic, zic și eu, te întreb despre ce vreai tu să propovăduiești.\n– Ți-am arătat că nu înțelegi, zise Niculae liniștit și îi făcu tatălui său\nsemne să se ducă de acolo, adăugând că altfel, dacă mai stă și o să-i spună\nmai departe cuvinte pe care el nu le pricepe și n-o să-i explice ce înseamnă,\no să moară de poftă să afle și n-o să aibă cum. Mai bine să rânească la cai,\nfiindcă la asta se pricepe, s-au dus vremurile alea când stătea cu el și îi\nexplica…\n– S-au dus? murmură Moromete.\n– Da, s-au dus, afirmă cu tărie Niculae. Și după câteva clipe adăugă de\nparcă i-ar fi fost milă să-l lase pe taică-său chiar de tot în întuneric. Nu mai\ne nici-o speranță cu voi! Asta vorbeam și cu bietu nea Sandu, cum putu, mă,\nzice, Cioroșbulingă, alde socru-meu să nu te mai lase la școală? Că îmi scria\nTita că vă merge mai bine ca niciodată. Și eu zic, păi’ tocmai d-aia, nea\nSandule, că dacă ne-ar fi mers rău ar fi făcut orice, ca să termin școala, pe\ncâtă vreme așa, când a început să trăiască bine a scuipat pe carte. La ce mai\ntrebuie cartea dacă trăiești bine!\n– Și nu e așa? zise Moromete cu o mică energie de protest, mai degrabă\nvrând să-l împiedice pe fiu să-i dea înainte în felul cum începuse decât că\ncredea cu adevărat că făcuse bine oprindu-l să învețe. Spune și tu, nu e așa?\nDin moment de trăiești bine, la ce-ți trebuie cartea?\nVoia să-l înfunde sau să audă de la el răspunsuri mari? Niculae îl fulgeră\ncu privirea ochilor lui redeveniți limpezi:\n– Și viermii trăiesc bine, zise el scuturând în același timp din cap ca și\ncând ar fi vrut să alunge astfel beția pe care o simțea pronunțând aceste\ncuvinte.",
  "Dar n-avea decât să le îndure tatăl dacă îi plăcea să afle ce gândea el,\nNiculae, despre faptele lui trecute. Moromete însă se ridică și plecă destul\nde mulțumit. Nu putea fi încă vorba de o apropiere, dar tot aflase ceva care\nîl liniștea, băiatul nu-i purta pică din pricina școlii întrerupte, oricâte vorbe\nar fi spus el că așa și pe dincolo! Bine că îi plăcea mai departe cartea,\nfiindcă nu se poate să nu-l ispitească pe el faptul să fie învățător suplinitor\nși să-și dea pe urmă examenele. Nu vrusese el asta de când era mic?! Să\najungă învățător plin!?\nXI\nDar, ca printr-o spărtură care nu mai putea fi dreasă, începură să\nnăvălească în acest timp pe scena satului oameni și întâmplări care îl\nsmulseră pe Niculae de acasă, înainte ca Moromete să vadă reparându-se\ngreșeala lui față de acest băiat. Erau evenimente pline de viclenie, care nu\nse îndreptară de pildă, cum credeau unii, spre Tugurlan, care s-ar fi zis că le\nașteptase și nu fără noimă spunea câte cineva prinzând parcă din zbor\nînțelesul întregii lui vieți: domnule, Tugurlan e vechi comunist. Așa „vechi“\ncum era, trecerea lui prin întâmplările care urmară fu efemeră și, s-ar fi zis,\nvăzând ce oameni ieșeau acum la iveală, că un sat parcă nu era o așezare de\ncel mult două mii de case adunate într-o vale a unui râu și ascunse sub\nsalcâmi, ci o groapă fără fund din care nu mai încetau să iasă atâția\nnecunoscuți! Cine erau toți ăștia? Cei mai mulți erau băieți așa ca Niculae,\nși nu se știe cine le spusese lor că pot să se ducă la primărie, să se urce pe\ntrepte și să înceapă să vorbească. Într-o zi Moromete se întoarse din sat\nstrâmbându-se de nemulțumire și spuse că se întâlni pe drum cu Radu\nLungu, zice, mă Moromete, vreai să-l vezi pe dracu? Ei cum, zic. Du-te la\nprimărie, zice, și uită-te la Marin al meu. M-am dus, adăugă Moromete, și\nașa era: ori îl vezi pe ăla cu coarne, ori pe alde Marin al lui, tot aia e.\nIntrigat, Niculae se încălță și se duse și el acolo. Judecând după timpul\npe care îl avusese atât Radu Lungu cât și Moromete ca să se ducă și să-l\nvadă pe acel Marin s-ar fi putut crede că era acum prea târziu să-l mai\ngăsești în aceeași situație, adică urcat pe treptele primăriei și vorbind.\nFiindcă ăsta era lucrul drăcesc la care se referise alde tat-său când se\nîntorsese, oprindu-i pe toți cei pe care-i întâlnea pe drum și spunându-le\nacelași lucru. Dar nu, Niculae îl văzu de departe cu un cap mai sus în fața\nunei mulțimi de oameni și grăbi pașii să-l mai prindă. Oratorul însă nici n-",
  "avea de gând să se oprească, vorbea înainte și da din mâini în fața unei\nadunări de inși care nici ei nu tăceau din gură și vroiau parcă cu tot\ndinadinsul să-l facă pe ăla să se dea jos de acolo, dar nu știau cum să-l\nînfunde. De ce se adunaseră de fapt? Ce vroia al lui Radu Lungu și mai ales\nce nu-i plăcuse lui alde tat-său în toată istoria asta? Într-adevăr i se\nrostogoleau ochii în cap lui alde fiu-său și îi dădea cu gura cu atâta pornire\nîncât nu-și mai putea acoperi dinții lui tineri și când răspundea câte unuia se\nrăsucea spre el atât de repezit încât ai fi zis că e un câine întărâtat scăpat din\nlanț care nu sare la tine să-și înfigă dinții doar pentru că urmele curelei cu\ncare a fost ținut până acuma la respect le simte încă proaspete în jurul\ngâtului.\n– Și ce vină are, mă, tac-tău, că ai fost tu de nevoie și ți-a fugit muierea\nde acasă? Alții cu pământ mai puțin ca tine și nu le-a fugit nevestele, au stat\nși-au muncit amândoi și și-au făcut.\n– Dă-mi dumneata unul singur care a muncit și și-a făcut! Hai, dă-mi!\nstrigă al lui Radu Lungu.\nȘi îi săreau stropi din gură când spunea, hai, dă-mi, parcă ar fi spus,\nham, ham!\n– Uite al lui Birică!\n– Al lui Birică? Care dintre ei?\n– Alde Ion.\n– Birică a pierdut procesul cu alde socru-său, domnul Bălosu, și dacă nu\nar fi avut noroc când îl concentrară să rămână la Manutanța Armatei și pe\nurmă să se reangajeze, nu știu ce ar fi făcut el cu trei copii și cu nevastă care\nîl împungea cu fusul în spinare, cu partea aia ascuțită.\n– Ei și ce vreai tu, mă, să spui cu asta? Du-te și tu la București ca al lui\nBirică, dacă te țin curelele, sărea altul. Pe acolo umblă câinii cu covrigi în\ncoadă.\nÎn spatele lui, în picioare, stăteau și ascultau liniștiți trei inși, dintre care\ndoi din sat, Niculae îi cunoștea, unul era primarul care venise îndată după\n23 August, un oarecare Pascu, poreclit nu se știe de ce încă de când era mic,\nTerente (numele vestit al unui bandit), celălalt primarul de acum, Gavrilă al\nlui Miai, iar al treilea nu știa cine e. Niculae nu avu timp să-și dea seama ce\nera cu această adunare că necunoscutul se și desprinsese dintre cei doi,\ncoborî treptele și o luă chiar spre el.\n– Nu mă cunoști? îi zise lui Niculae. Sunt noul notar.",
  "„Cum de nu mă cunoști, se ghicea în dosul cuvintelor lui, mulți mă și\ncunosc, cu toate că sunt numit de puțină vreme.“\nEra de prin Slăvești, o comună cam la douăzeci de kilometri de Siliștea\nși se aflase repede cine era tat-său, subchirurg de spital cu o grămadă de\nfete, nu-l putuse ține pe băiat mai mult de șase clase de liceu și fiul, foarte\npractic, dăduse examene de notar. Venirea lui în Siliștea stârnise un interes\natât de mare că vechiul notar fu repede uitat, mai ales că de foarte mulți ani\nnu mai auzea bine și dacă vorbeai încet cu el nu te înțelegea, iar dacă ridicai\nglasul te înjura și te dădea afară din birou. Cel nou era o plăcere să-l vezi,\ncurat îmbrăcat cum era și cu privirea vie, nu adormită ca a surdului scos la\npensie. Își ținea mâinile în șolduri când vorbea cu oamenii și avea aerul că\nse află cu toată lumea înhămat la o treabă care îl ține tot timpul cu mânecile\nsumese, dar că lui îi plăcea munca, de aia era plătit, să le stea la dispoziție.\nPolitică făcea? Cum să nu, răspunse tânărul și spuse că el era liberal\ntătărăscean, spre încântarea lui Aristide, care era liberal brătienist, dar\nspunea că nu mai contează acum ce fel de liberal ești numai să nu fii în cine\nștie ce alt partid din astea colorate, care apăruseră ca ciupercile după război,\ncu fel de fel de denumiri, social-democrat, național popular, F.N.D., sau alte\nlitere. Pe la orele unsprezece când sosea poșta, se strângeau toți șefii\ncomunei în biroul noului notar. Aveau toți aerul că în curând vor veni\nalegerile și oamenii or să-l aleagă iar primar tot pe Aristide, după ce au\nvăzut de ce sunt în stare ceilalți. Deschideau ziarele, citeau cu glas tare\narticolele care apăreau în ziarele partidelor lor „istorice“ și făceau\npronosticuri cine o să vie întâi în țară să-i gonească pe ruși, englezii sau\namericanii? Până într-o vreme când pe lângă ei începu să intre în același\nbirou și unul al lui Gogonaru, un băiat cam de vârsta notarului care nimeni\nnu înțelese ce căuta el acolo, fiindcă nu vorbea nimeni cu el.\nLa al lui Gogonaru se mai adăugă apoi acolo în birou, tot așa, pe\nnesimțite și fără nici un rost, unul numit Ouăbei, un flăcău înalt și parcă\nîndoit de umeri și de spinare de greutatea unei cobilițe purtată permanent, în\ntimp ce el n-o purta de fapt decât din timp în timp, când pleca prin sat după\nouă, pe care le precupețea pe urmă singur, cine știe cum, la București sau la\nprăvăliașii comunei, nimeni nu știa. Purta într-adevăr o cobiliță cu două\ncoșniți la capete, într-una punea ouăle și în cealaltă marfa cu care le obținea,\nalviță și bomboane; avea în acest sens un strigăt care îi adusese porecla:\n„Ouă, bei, care mai vinde ouă?!“ El vroia adică să spună, ouă, bă, care mai\nvinde ouă, dar în loc de bă zicea bei ca să i se subțieze glasul mai boierește",
  "și să fie și auzit mai bine de urechile muierilor. Ouăbei pierduse cu inflația\nrecentă bruma lui de capital și se lăsase de precupeție. Nimeni n-ar fi crezut\ncă ar fi putut să joace un anumit rol în următoarea scenă care se povestea că\na avut loc la un moment dat în biroul notarului:\n– Bă, poștaru-ăsta, spuse Ouăbei adresându-se aceluia în timp ce\nnotabilitățile răsfoiau ziarele cu nasul în ele, de ce n-aduci tu la primărie\ntoate ziarele?\nPoștarul nu-l luă în seamă, nu era el învățat să dea socoteală oricui, își\ngolea geanta și sorta hârtiile și scrisorile cu grija cuvenită. Ouăbei repetă de\nastă dată cu o vagă ironie:\n– Dom’ poștar (nu mai zise „bă poștaru-ăsta“), de ce nu aduci, dom’\npoștar, toate ziarele?\nPoștașul se învioră, se uită la Ouăbei și se fățoi devenind pe neașteptate\nfoarte nervos:\n– Lăsați-mă dracului în pace, că am treabă, așa mă faceți voi de plătesc\ndin buzunar…\n– De ce nu aduci toate ziarele? îl chestiona Ouăbei scurt.\n– Dom’ director, spuse atunci poștarul respectuos, adresându-se\ndirectorului școlii primare, Toderici, uite, v-am adus ce-am vorbit…\nOuăbei se înțepeni și deodată ridică glasul:\n– Ce, bă, tu ești surd, eu îți vorbesc aicea cu frumosul și tu te faci că nu\nauzi? Ai vată în urechi? De ce nu aduci toate ziarele?\n– Care ziare? întrebă în sfârșit poștarul, din ce în ce mai nervos.\n– Ziarele care sunt abonați. Uite colea, Gogonaru e abonat la Scânteia și\nmai sunt și eu… De ce nu-mi aduci România liberă? Dacă de mâine încolo\nnu aduci toate ziarele să știi că te reclam domnului primar pentru fraudă în\nacte publice și cu mine o pățești. Apoi deodată adăugă, cu reproș sincer: De\nce oprești, mă, ziarele, nea Stane? Cu cine ești înțeles?\n– Eu?! sări poștarul afectând nepăsarea. Eu le aduc și le las acilea, dracu\nștie cine le ia.\n– Să mi le dai mie în mână, spuse notarul intervenind împăciuitor, o să\nam eu grijă de ele.\nȘi în urma acestor cuvinte care fuseseră rostite ca să se înțeleagă că el îl\npusese pe Ouăbei să-i vorbească așa poștarului, cei adunați își spuseră că ori\ni se întâmplase ceva între timp notarului și încerca să schimbe macazul\ndupă politica guvernului, ori de la bun început mințise că era liberal și în\nrealitate era cu totul altceva. Să admitem, spuse Aristide, că simpatizează cu",
  "comuniștii. Uite și gineri-meu, inginer agronom, s-a înscris la socialiști.\nFoarte bine, astea or fi vederile lui, dar de ce îl aduce el pe Ouăbei în\nprimărie? Și se neliniștiră toți și începură să vină tot mai rar în biroul\nnotarului. În scurtă vreme nu mai veniră deloc, începură să-l ocolească.\nTânărul notar era însă din ce în ce mai activ și în duminica următoare el\npuse pe Bărăgan să sune cu goarna în sat și să spună să se adune toată\nlumea la primărie că erau de citit niște dispoziții. Și oamenii veniră și el le\nciti niște ordine oarecare, dar apoi începu să vorbească despre altele și să\ncheme și pe cine vrea din rândul lor să se ridice și să vină în față să ia\ncuvântul. Atât a trebuit! În fiecare zi se strângeau acolo câte o sută și chiar\ndouă sute și numai căderea nopții îi împrăștia, fiindcă n-aveau lumină și nu\nmai vedeau pe cel care se ridica acolo și începea să le spună pe ale lui:\ntrebuia văzut cine e, altfel toată chestia n-ar mai fi avut nici o noimă. Un\ncuvânt străin de vorbirea lor, ușor de ghicit că venea de la notar, revenea din\ncând în când ca o oaie brează, în cele ce spuneau: fericire! Că să ne facem o\nviață fericită, că destul cu ce-a fost, că vechile regimuri n-au făcut nimic și\ntu nea Ioane cum ai trăit că n-ai o cămașă pe tine și tu nea Vasile că muri\nfrati-tău nebun de peleagră, dar tu Ilie al lui Cocoșilă, ce-ți dădu nea\nGheorghe când te însurași? Ei singuri își spuneau tot lor lucruri pe care le\nștiau tot de la cei pe care îi pomeneau și în toate adunările acestea plutea o\npromisiune bizară, nelămurită, mereu reaprinsă cu fiecare vorbitor care se\nridica acolo pe trepte. Ce li se întâmpla? Nu era pentru întâia oară când\nstăteau țepeni și se ascultau așa unii pe alții, dar acum erau adunați și le\nluceau ochii turburi de speranțele aprinse cu o putere crezută de ei înșiși\nstinsă. Fiindcă ce mai putea fi? Pământ nu mai era de împărțit, vitele nu le\nspusese nimeni că or să fie mai ieftine, bani nu le fluturase nimeni pe sub\nnas… Era de necrezut că tocmai ei, arși de atâtea dorinți înfrânate, se\nîmbătau tocmai cu acest cuvânt care nu spunea nimic. Fiindcă cei bogați\nstăteau și se uitau la ei tăcuți, cu mâinile lor puternice încleștate pe goga\nbastoanelor, nedumeriți că uite-l pe cutare, care dacă nu-i dădeau ei un sac\nde porumb pe iarnă îi murea copilul de foame, se înghesuie acum acolo și\nstrigă și el câte un cuvânt și ridică și el câte un braț cu pumnul cât o\nbuturugă, dar cu umerii prăpădiți… Ce crede el, adică, săracul, că fără\nmuncă o să vie fericirea aia peste ei, fiindcă clănțăne unul și altul din gură?\nCe crede el, tineretul ăsta, că o să se umfle pământul ca să se facă mai mult?\nĂsta e, care e, altul nu mai e, să pună mâna să-l muncească. Alte țări au\npământ sărac și ca să-l îngrașe umblă cu căldarea cu căcat și pune la",
  "rădăcina legumii, în timp ce ăștia țin băligarul curat de vită lângă grajd, că\nle e lene să-l ducă și să-l împrăștie pe miriște… Degeaba vorbesc ei de\nfericire, că n-o să le dea nimeni pe degeaba! Vorbitorii nu se legau însă de\ncei bogați încât aceștia, în cele din urmă, se liniștiră și își văzură de\ntreburile lor, lăsând doar printre cei adunați pe câte cineva care să le\npovestească.\nAșa se află la un moment dat că noul notar, cu Ouăbei și cu al lui\nGogonaru s-au constituit într-o așa zisă celulă și că poate să se înscrie și să\nintre în ea oricine, n-avea decât să se ducă la primărie la notar, să iscălească\no adeziune și devenea astfel comunist.\nSe găsiră, dintre cei care se adunau pe acolo zilnic, destui, și nu numai\ntineri ca Ouăbei sau Marin ăla al lui Radu Lungu, veni, de pildă, unul mai\nbătrân, numit Adam Fântână, un lipovean rătăcit de ai lui și străin de\nobiceiurile acestui sat prea mult îndepărtat de Dunăre ca să mai semene cu\nale lui de-acolo din bălți. Totuși rămăsese în el, se spunea că ar fi fugit de\ncineva și că pe vremea aceea avea aci un prieten care era șef al postului de\njandarmi și își pierduse deci urma cu ajutorul acestuia. Astea erau povești,\ndar faptul că era lipovean se adeveri prin aceea că își lăsase curând barbă, și\nmai ales prin aceea că bețiile lui nu semănau cu ale nimănui din sat, fiindcă\nde pildă se îmbăta Stan Moameș – și asta se întâmpla de fapt aproape în\nfiecare zi – și se întorcea seara târziu acasă, nu făcea decât să strige din\ncând în când foarte vesel: hei, bă, hei, bă! și prin dreptul casei vreunui\nprieten să-i spună acestuia pe nume și să-l întrebe hei, bă, ce mai faci? Ceea\nce însemna că oricât era el de beat, tot mai cunoștea el casele, pe câtă vreme\nAdam Fântână, ăsta nu mai recunoștea pe nimeni, dar chiar zăcea și nu-și\nvenea în fire nici după o săptămână. E drept că nici băutura lui nu era ca a\naltora, era mult mai tare, și-o cumpăra singur de pe la Pălămida sau Turnu și\navea o culoare albastră. Odată cineva îi spusese că băutura asta este „extrem\nde dăunătoare“, că făcea rău, și atunci Fântână, auzind acel calificativ atât\nde categoric îi arătase ce scria pe sticlă, spirt medicinal, cum putea ăla să\nspună o astfel de vorbă, dimpotrivă, cel pe care îl beau ei e dăunător, ăsta al\nlui fiind medicinal, cu alte cuvinte văzut de medici, puteai să-l bei liniștit…\nVeni apoi unul Mantaroșie, și ăsta străin de sat, moldovean de prin Huși,\ngonit de seceta și intrat slugă la cineva, nu avea pe nimeni acolo la el în sat\nși se oprise aici, zicea el, definitiv.",
  "XII\nCum trăsese cu urechea la zgomotele războiului tot așa ridicase Niculae,\natent, fruntea din cărți auzind cum unul cam de seama lui, mai apropiat de\nastă dată de el decât tunetele din cer ale luptelor, agita aci satul răscolindu-l\nîn adâncuri. Și iată-l acum chiar alături, îi lăsase pe cei cu care sta în fața\nprimăriei și în văzul la toți se dăduse jos să vie tocmai spre el.\n– Cum să nu vă cunosc, zise Niculae, a avut grijă Bărăgan…\n– Nu vrei să trecem colea la nea Valache să facem cunoștință? zise\nnotarul.\nNiculae nu zise nimic, dar se urni din loc alături de celălalt. De dincolo\nde podișca de ciment din fața primăriei de pe o terasă impunătoare pentru o\ncârciumă (ai fi zis că e o mică vilă a vreunui boier de țară, dacă n-ai fi zărit\nla geamul ei drapat de viță agățătoare sticle și clondire expuse pe un raft) un\nom foarte vesel ridică o măsură de vin în aer și strigă cu gura până la urechi\nde voioșie și plăcere:\n– Să trăiți, domn’ notar!\nApoi ridică brațul și mai sus spre cei pe care notarul îi părăsise:\n– Să trăiți, dom…\nDar vocea i se frânse de șovăială, nu spuse și restul, domn primar, după\ncum îi trădase intenția gestul. Ăsta era Valache, care ținea a doua cârciumă\ndin sat, dar toată lumea știa că băutura din ea o bea mai mult el și cu\nprietenii lui, care erau totdeauna primarul și notarul, oricare ar fi fost ei.\nValache era și grădinar, dar nu era văzut pe acolo decât la cules toamna sau\ncând trebuia, de obicei sâmbăta, să plătească celor care îi munceau cu ziua.\nAveau grijă de toate copiii și muierea, el stătea până și diminețile și juca\ntable, de obicei pe țuici și le-ar fi fost greu puținilor care se întâmplau să fie\npe acolo să spună că Valache ar fi ieșit vreodată câștigător. Făcea însă să-l\nvezi ce vesel era când îi ieșea și lui câte o linie, cum i se întindea gura\nliteralmente până la ceafă, cum cerea de băut ridicând mâna și pocnind\ndintr-un deget în podul palmei fără să se uite, făcând pe marele client la\npropria lui cârciumă. Acum unii spuneau că Valache avea dificultăți cu\nprimarii, că se schimbau prea des, și că îi venea greu să spună să trăiți dom-\nprimar unui țăran care se numea Terente de care n-auzise în viața lui și care\npe deasupra nici el nu părea să-l cunoască pe Valache… Adică cum să nu-l\ncunoască? Nu era nici o îndoială că îl dușmănea (cum să nu-l cunoască,",
  "până și copiii știau cine e Valache) dar ce-i făcuse el ăluia de se uita\nchiondorâș la el?\n– Nea Valache e un om foarte serios, zise tânărul notar după ce se așeză\ncu Niculae pe terasă și cârciumarul grădinar intră înăuntru să aducă o sticlă\ncu vin. A fost primul om care m-a primit cu brațele deschise când am venit\naici. Nu e așa, nea Valache?\nCârciumarul nu auzise ce se spusese despre el, dar nu în zadar îi\ncunoștea el atât de bine pe notari, puse sticla și paharele pe masă cu unul și\npentru el, se așeză în fotoliul solid de răchită albit de ploi care trozni sub\ngreutatea cam mare a omului și începu să toarne în pahare cu gura\nstrâmbată într-o parte de plăcerea pe care i-o stârnea gâlgâitul vinului.\n– Bine faci că stai de vorbă și cu băiatu-ăsta, zise el, să-l cunoști pe tat-\nsău, pe Moromete, ar trebui susținut să vie el primar.\n– Cum e, nea Valache?\n– Cine?\n– Domnul Moromete!\nSe vedea că tânărul notar cunoștea deja ticurile verbale ale\ncârciumârului și sconta un anumit răspuns din partea lui:\n– E un om foarte serios! zise Valache. Hai să trăiți! Să trăiți, domn’\nnotar! Să trăiești, Niculae.\nÎn acest timp alt vorbitor îi luase locul lui Marin acela al lui Radu Lungu\ncare văzându-l pe notar unde și cu cine se dusese mai așteptase puțin și\nvenise și el acolo.\n– Nea Valache spune că e serios orice lucru bine făcut, zise notarul\ngolind paharul. Nea Valache, să știi că ăsta e un vin foarte serios, care îl\nbem noi acuma.\n– Dar ce crezi că eu dau din el de băut la toată lumea? Tu ce vreai, mă\nMarine? Ei, uite, ție n-o să-ți dau din ăsta, că l-ai supărat pe tact-tău, îl\nvăzui cum plecă cu capul în jos când auzi prostiile tale.\nAl lui Radu Lungu se făcu galben și nu se așeză, rânji la Valache și\nrămase cu mâna pe scaun:\n– N-am nevoie de vinul dumitale!\nȘi se întoarse cu spatele și se dădu jos din cârciumă cu niște pași\ntărăgănați, vrând să arate că a plecat de voia lui de pe terasa lui Valache și\nnu că l-ar fi gonit cineva. Cârciumarul se zbârlise de furie și îl înjura, dar\nfuria lui era atât de inocentă prin lipsa de răutate pe care n-o putea avea, că\nnotarul începu să râdă.",
  "– Lasă-l, nea Valache, că e băiat bun, ascultă-mă pe mine…\n– E băiat bun?! se miră Valache.\n– E un băiat foarte serios, zise notarul.\n– Bine, atuncea să-l chem îndărăt. Marine! Mă al lui Radu Lungu!\nDar ăsta ori nu auzea, ori se făcea că nu aude, fiindcă nu întoarse capul\nși în curând chiar dispăru din mulțimea care la apropierea serii începuse și\nea să se împrăștie.\n– Am auzit că ai înghesuit acum câtva timp patru preoți și că nici unul n-\na știut ce să-ți răspundă, zise notarul după ce și Valache îi lăsă singuri. E\nadevărat?\n– M-au scos din sărite cum mâncau toți după ce îl îngropaseră pe\ncumnatu-meu, zise Niculae senin, dar parcă retrăind și în orice caz fiind pe\ndeplin de acord cu ceea ce făcuse el în ziua aceea. Ai fi zis că din pricina lui\ncumnatu-meu nu putuseră ei să mănânce până atunci și că acum, după ce au\nscăpat de el, pot și ei să se așeze la masă și să înfulece cu gurile pline.\n– Așa e obiceiul, zise tânărul notar. Unii fac colivă și îți dau să mănânci\nși ai impresia că mănânci chiar din trupul celui mort. Dar ia spune-mi,\ncontinuă el, în fond ce întrebare le-ai pus?\n– M-au scos din sărite, reluă Niculae aprins de vinul bun pe care îl\nbăuse. Îi vedeai cum vor să uite mai repede și cum turnau țuică în cești cu\nfiguri cucernice, crezând că or să mă păcălească pe mine. Parcă nu-i știu eu\ncum înjură de pârâie căpriorile și cum își lovesc fetele peste gură cu dosul\npalmei și le lasă fără dinți toată viața. Și pe urmă mai târziu se dezvelesc la\npiept ca niște smintiți și se zgârie cu unghiile că fi-sa s-a măritat și nu vrea\nsă-i mai calce pragul.\nNiculae se mișcă în fotoliu de răchită și întinse brațele înaintea lui ca și\ncând ar fi vrut să ridice de jos o greutate imensă.\n– În loc ca forța asta uriașă care zace în ei, continuă el în timp ce notarul\nîl privea foarte atent aprobându-l cu acea tăcere vie care ne îndeamnă\nîntotdeauna să vorbim tocmai despre lucrurile care constituiesc secretul\nființei noastre și când dispare nu numai orice reținere, dar apare în același\ntimp și o dorință imperioasă de a spune tot, ca și când tocmai aceste lucruri\nne-ar împiedica să ne gândim la altele noi spre care ne cheamă de fapt\nsoarta, – în loc ca mintea lor să fie la înălțimea puterii cu care sunt dotați\n(fiindcă sunt foarte puternici, uite, așa șolduri au cu oasele mari ca de bou)\nși să sece ca într-o clipire noroaiele astea nenorocite care încep de prin\nnoiembrie și țin până se face primăvară, dacă nu cumva ninge și îngheață,",
  "să pietruiască drumurile, să ridice stâlpi de lumină, să-și sape grădinile și să\nle umple de pomi și de tot ce au nevoie ca să uite că mai au și altceva de\nfăcut pe lumea asta decât să-și lărgească chimirile cu burta plină de\nmămăligă… în loc să scoată din pământul care e al lor toate darurile și când\nte apropii de-un sat să zici că e grădina paradisului plină de copii, de flori\nînalte până la vârful casei și de animale de toate soiurile care se pot\nimagina, cum vezi că e la alte popoare, el zace vara sub umbra salcâmului\nîn timp ce soarele arde miriștea și seacă râul care luni de zile a curs de\npomană pe la capetele grădinilor lor. Iar iarna stă după sobă în timp ce vita\nmugește jalnic în grajd lihnită de aceleași și aceleași paie pe care i le dă\nmereu să mănânce până începe să-i crească părul în smocuri mari că zici\nprimăvara când o scoate la iarbă verde că e oaie nu mai e vacă. Ai să vezi că\no să vie timpul când n-or să mai aibă ce să mănânce și or să pornească în\nhaite asupra orașelor, cu țăpoaiele în mână, că adică orașele sunt de vină că\ntrăiesc ei așa cum trăiesc.\nNiculae se opri. Se simțea că nu atât adevărurile pe care le spunea îl\nobsedau, ci o dezamăgire ascunsă care le inventa și îl făcea neiertător.\nNotarul nu lăsă să dureze prea mult tăcerea care urmă și spuse fără șovăire:\n– Trebuie să-i ajutăm. Datoria oamenilor luminați dintr-o țară e să-i\najute pe cei din mijlocul cărora au ieșit.\nDupă care nu mai zise nimic, având chiar o expresie ciudată pe chip,\ncare nu excludea mulțumirea că el și celălalt cu care stătea acolo la masă\nerau astfel de oameni, cum zisese. Asta era suficient și era foarte mult, să ai\nconștiința că ești un om luminat și ai mai întâlnit încă unul ca tine.\n– Gândește-te, reluă el, ce-i rămâne unui om care vede starea de lucruri\ndin jurul său? Ori tocmai că noi vrem să schimbăm starea de lucruri.\n– Starea de lucruri o schimbă omul, nu poate s-o schimbe nimeni din\nafară, strigă Niculae.\nȘi avu o astfel de intonație în glas, încât s-ar fi putut crede că se bucura\ndacă nu chiar era pe deplin satisfăcut că nu poate nimeni să schimbe ceva\ndin exterior. Se vedea că citise de toate, tocmai despre aceste lucruri.\n– Uite la noi, continuă el, cât am trăit rău, tata, am ținut toți la el și a\nfăcut ce a putut pentru fiecare. Cât s-a înstărit, n-a mai fost capabil de\nnimic, și nu pentru că nu mai putea, strigă Niculae. Bunăstarea ne îngrașă\ndupă aceleași legi ca și pe-un animal și numai dacă îl aduci iar la rostul lui\npe lume își mai aduce aminte că e om.",
  "– Te contrazici, spuse tânărul notar net, uitându-se la el atât de nemișcat\nîncât ai fi zis că vrea să-i bată lui Niculae un cui în creștet.\n– Ba nu mă contrazic, răspunse Niculae cu o expresie triumfătoare,\nlucru care spori brusc atenția concentrată a privirii celuilalt, ascultându-l.\nNoi trăim din umanismul secolului trecut, continuă Niculae, și n-am fost în\nstare să descoperim un nou umanism. Dovadă cele două războaie, mai rele\ndecât pe vremea hunilor.\nCe știa el despre aceste două războaie? Notarul se mișcă și turnă hotărât\nîn pahare păstrând pe chip acea expresie gravă a unuia mai în vârstă, care\ndeși își dă seama că spusele celuilalt sunt împrumutate din cărți, vede că nu\ne mai puțin adevărat că aceste cărți i-au vrăjit mintea și i-au pregătit-o fie să\ngândească cu totul deosebit de cei din jur, fie să primească de la unul din ei\no gândire nouă, apropiată de soarta lui de om tânăr, în fața căruia stăteau\ndeschise atâtea drumuri.\n– În lume, continuă Niculae, a sporit cantitatea de rău, în special trufia,\nceea ce pe vremea înfloririi religiilor nu se întâmpla. Vechiul umanism se\nbaza pe religie.\nNici o dovadă nu exista însă că tânărul notar urmărea toate acestea cât\nde cât ca un cunoscător, dar aici Niculae nu se înșela, cineva care vorbește\nde starea de lucruri în care se află omul nu se poate să nu fi citit și să nu știe\nnimic. Cât despre Valache, el se ocupa să le mai aducă vin, să le aprindă\npetromaxul și să li-l pună în perete și numai într-un târziu își dădu pesemne\nseama că între cuvintele acelea ciudate care se rosteau acolo la el pe terasă\nși cutia de table pe care crezuse că o s-o deschidă în cele din urmă și să\njoace cu notarul o partidă nu exista nici cea mai mică legătură și la un\nmoment dat o luă de-acolo și o duse înăuntru.\n– Omul era în stare altădată să cucerească alte teritorii decât cele\nterestre, continuă Niculae. Victoriile lui se întindeau dincolo de spațiul pe\ncare îl vedea cu ochii, și dincolo de timp, nu-i mai trebuia chiar toate aceste\nplăceri mărunte care li se par acuma unora atât de mari încât bucuros îl\nstrânge de gât pe frati-său ca să le aibă. De mult au început să-și vândă\nsufletul pe nimic. Tata a uitat sau se preface că a uitat, dar tot de trufie m-a\noprit de la școală, credea că el e centrul universului, și cum le aranjează el\nașa e bine, toată lumea trebuie să-l asculte… Nu-l cunoști, dar să-l fi văzut\nce-a fost el odată. Știi cum se adunau oamenii când îl vedeau că iese la\ndrum și se așează pe stănoagă? Îi vedeai cum o iau agale, unul de la o\npoartă, altul de dincoace, unul din fundul grădinii! Și să știi că nu le spunea",
  "nimic! Ei spuneau! Dar știau că el îi ascultă și… Ei! acuma s-a terminat, îl\nvezi cum îi ia altul vorba din gură fără nici un respect și el lasă fruntea jos și\nnu mai zice nimic. De ce? Aici s-a întâmplat ceva și nimeni n-o să știe\nvreodată ce-a fost cu el, poate doar mama, dar eu nu cred!… Și iată cum\nuitarea le alină pe toate și poți să te duci să te îngropi, n-are rost să mai faci\natâtea încurcături, cauți un gâldău în pădure, îți pui două pietroaie de gât și\nte arunci în el, măcar nu mai știe nimeni…\n– Dar ce ți-a făcut tatăl dumitale? zise tânărul notar clipind acum rar,\nvizibil alarmat de această destăinuire repede reprimată, căci Niculae se\noprise.\n– Nu mi-a făcut nimic, dar omul are nevoie de o nouă religie a binelui și\na răului, fiindcă răul din icoane nu-l mai sperie, iar de bine a ajuns să\nrânjească drăcește când îi aduci aminte de el.\n– Noi venim cu o religie nouă, zise notarul practic, așezându-se mai\nbine în fotoliu, cu umerii mai aproape, să poată fi auzit mai bine.\nÎși scoase un ciubuc din buzunar, suflă în el și strigă la Valache să-i\naducă un pachet de țigări.\n– Am să-ți spun în ce constă această religie, continuă tânărul notar, și\nsunt convins că vei deveni nu primul apostol, fiindcă nu vei fi primul, dar\nunul dintre cei mai buni. Fiindcă și eu mi-am pus aceleași întrebări, eram\nelevi și mai ales pe ultimul an toată ziua discutam fiindcă eu știam că o să\nplec și n-o să mai pot să-mi dau bacalaureatul decât în particular… Ce e\nomul și cum ajunge el pe culmi sau se prăbușește în prăpastie! În realitate\nmama îndopa toată ziua curcani cu făcălețul și când eram mic verile noastre\nerau un chin, trebuia toată ziua să culegem urzici și să le tocăm. Șapte fete\nși un băiat!… Ce părere ai? E adevărat că omul dacă nu obține victorii, așa,\nîn intemporal, cum bine zici, se târăște cu burta pe pământ. Dar cum? E\nadevărat că sfinții părinți erau niște oameni foarte serioși, dar mi-aduc\naminte de orele noastre de religie, aveam profesor un preot foarte deștept și\nnu pot uita cum într-o zi nu știu ce lecție aveam și ni se povestea în manual\ndespre Ian Huss, cu litere mărunte. Ăsta, zice părintele nostru, a fost un\nadept al lui Wiclef, care a negat transubstanța, adică schimbarea pâinii și\nvinului în trupul și sângele lui Cristos. După care părintele odată a luat alt\nton și a făcut și așa din mână: A fost ars pe rug! Parcă ar fi zis: i-au dat două\npicioare în spate. Dar știți voi, zice, ce-a pățit când a început să-l învăluie\nflăcările? S-a apropiat de el o babă cu o surcea în mână și a aruncat-o și ea\nîn rug și reformatorul cică ar mai fi avut timp să zică: Sancta simplicitas.",
  "Idioată babă, a spus părintele, și noi iar am râs. Dar într-adevăr cine îi\nbăgase ei în cap că dacă un om nu crede că în timpul slujbei pâinea și vinul\nse transformă la un moment dat în trupul și sângele lui Cristos trebuie ars de\nviu? Aici, nu te supăra, dar nu mai e nici o victorie, e o degradare!\n– Sunt de acord, sări Niculae.\n– Ești, dar mi s-a părut că spui că dacă oamenilor le-ar mai fi încă frică\nde răul din icoane și s-ar strădui să facă bine tot după aceleași principii,\natunci omul nu și-ar mai vinde sufletul pe nimic și n-ar mai trăi din trufie.\nȘi eu sunt de acord că dacă omul nu mai are nimic sfânt se sălbăticește și\ndegenerează, dar omul poate fi o ființă morală și fără religie. Religia, eu n-\naș zice că e opiul popoarelor, ci expresia spontană a năzuinței morale a\nomului.\nAuzindu-l vorbind astfel, Niculae nu mai zise nimic, prins poate de\nuimire: nicicând, pe terasa lui Valache nu fuseseră emise asemenea idei cu\natâta claritate și siguranță. Între timp se făcuse de mult întuneric și Valache\nse așezase la el în odaie, cu familia, la masă. La un moment dat reapăru cu o\nfarfurie cu bucăți de friptură și pâine și le puse pe masă.\nCei doi tineri începură să mănânce fără măcar să-i mulțumească atât de\nprinși erau în discuția lor.\n– Ei, și care e noua religie cu care ziceți că veniți voi? întrebă Niculae\ncu o privire avidă, fiindcă întrebarea lui nu era izvorâtă din neîncredere, ci\ndintr-o adâncă și flămândă curiozitate.\n– Lupta pentru existență, zise notarul, împinge pe om la multe\nînfrângeri. Dar ia gândește-te, omul luptă să-și țină copiii, nu e ăsta un\nscop? El poate ieși ca vai de capul lui din această luptă. Dar ia gândește-te,\nne-a făcut pe noi! El ne-a făcut, nu Dumnezeu. Și de suferit tot pentru noi a\nsuferit, în ultima instanță, mă gândesc la mama! Parcă ei nu i-ar fi plăcut să\nducă o viață mai spirituală, dar cum să ducă? Ori, după părerea mea, de-aici\ntrebuie să pornească orice religie. Dar de ce să-i spunem religie și să nu-i\nspunem revoluție? Fă-ți din eliberarea omului de sub povara luptei pentru\nexistență un crez și ai să vezi că, realizându-l, o să ai înaintea ta un om nou.\nFiindcă omul trăiește urmărit de acest blestem al sudorii frunții și aici eu nu\nmai sunt marxist și cred în blestem. Și am să-ți explic de ce. Ai băgat de\nseamă că un om preferă să se arunce cu gâtul sub o roată decât să asculte un\nsfat înțelept? De ce face el chestia asta? Aici îmi place mie omul cel mai\nmult, încăpățânarea lui de a gândi liber, dar tot aici, să-ți spun drept, mă\nscoate și din sărite. Nu acționează spre binele lui decât dacă nu mai are",
  "încotro. Ce vreau să spun? Cât timp are o poziție de retragere, nu va voi să\niasă din starea foarte rea în care de altfel recunoaște și el că se află. Cu nici\nun chip. Ba chiar îți oferă un spectacol de lașitate de care până și lui îi e\ngreață. Înțelegi că mă refer la țărani, pe care amândoi îi cunoaștem din\nexperiență. În prezent ei circulă pe un drum liber, în sus, în jos, săracul\npoate ajunge bogat, bogatul poate ajunge sărac. Chiar ăștia care îi vezi că se\nadună aici și strigă și ei unii la alții că nu e bine cum trăiesc, ferească\nDumnezeu să crezi că se gândește vreunul că tocmai poziția lor e cauza\nrăului. Dar aici e paradoxul, ei știu în același timp că nu e bine și vor o mare\nschimbare. Dar o mare schimbare la care ei să participe eventual doar ca\nbeneficiari. Nu merge așa! Eu nu le spun nimic, îi las să vorbească, fiindcă\npe mine mă interesează primul pas: sporirea rândurilor noastre. Pe urmă\nmai vedem noi!\nDe mult Niculae nu mai făcea decât să asculte. Se vedea că îi plăcea\nacest om foarte tare și doar o expresie de neliniște, dar și de fascinație, mai\nacoperea în privirea lui bucuria că îl cunoscuse, că timpul trecea și că\ncelălalt nu făcea nici el nici o mișcare să se ridice și să plece: simțea și el\npesemne aceeași atracție pentru ascultător. Întrebarea care însoțește de\nobicei astfel de întâlniri hotărâtoare nu părea să se pună pentru nici unul din\nei: dacă nu cumva era vorba aici de una din marile ispite ale vieții despre\ncare nimeni nu-ți putea spune unde te poate duce dacă o urmezi, pentru\nNiculae; și ce rol va juca acest băiat în viitorul lui, îi va fi credincios sau\ndimpotrivă îl va trăda ca Iuda, pentru tânărul om pasionat de politică și de\nrevoluție, care nu era deocamdată decât un notar dintr-o comună oarecare.\n– Și dacă vrei la un moment dat să nu mai faci parte din partidul\ncomunist, ce se întâmplă? zise Niculae întru târziu.\n– De ce să nu mai vrei să faci parte?\n– Așa, să nu mai vrei!\n– Foarte simplu, zise notarul, și-și vârî mâna în buzunarul dinlăuntrul\nhainei, de unde scoase un carnețel mic, cu scoarțe roșii: te prezinți cu ăsta la\ncel care ți l-a dat – sau la altul! exclamă notarul râzând – și îl predai. Nu e o\nproblemă!\nSpre ziuă, Niculae se întoarse acasă și se culcă. El nu știa că toată lumea\nîl văzuse pe el și pe notar pe terasa lui Valache și că mulți spuseseră și\naflase și taică-său că „și ăsta micu al lui Moromete s-a înscris în partid“. Fie\ncă îl așteptase să se întoarcă, fie că se deșteptase doar auzindu-l, Moromete\nse foi în așternut și când Niculae se liniști la rândul lui, deodată îi spuse:",
  "– Ei, ți-ai găsit eul tău?\nTăcerea care urmă arăta surprinderea, sau lipsa de obișnuință de a\ncomunica dintre tată și fiu? Întru târziu Niculae răspunse:\n– Mi l-am găsit! Și ce te miri așa?\n– Eu?!! făcu Moromete umflând parcă aerul negru din odaie cu mirarea\nlui. Apoi adăugă cu totală nepăsare: Dacă asta e calea care crezi tu de\ncuviință, să te pui cot la cot cu Ouăbei, eu ce pot să mai zic?\n– Nimic, ce poți să mai zici, mai răspunse Niculae, după care tăcură\namândoi și lăsară liniștea zorilor care învinețea geamurile să recadă asupra\ncasei.\nXIII\nAstfel dispăru Niculae din sat, chemat repede la județeană și trimis apoi\nde acolo undeva la o școală de partid, după cum declară notarul. În urma lui\nîși mai dădură și alții adeziunea și tot în acea perioadă se mai întâmplă ceva.\nAristide chemă într-o seară la el pe frati-său, Năstase, pe gineri-său,\ninginerul agronom, domnul Petrică, pe unul din prietenii lui Moromete, Nae\nCismaru, care tocmai fusese și el numit primar, dar nu stătuse nici măcar o\nzi întreagă, fiindcă dimineața îl numiseră și pe la prânz venise cineva de la\nprefectură și îl schimbase cu altul. Năstase era cu cei doi băieți ai lui, Dan și\nȘtefan, și un nepot de soră, unul Vasile al Moașei, cam de seama lui\nNiculae, și Aristide mai chemă pe cineva și anume pe unul al lui Ilie\nTăbârgel, Isosică.\nSe spunea despre acest Isosică – de fapt îl chema Tăbârgel Gheorghe,\ndupă numele lui tat-său, dar nu se știe cine îi scornise această poreclă, care\noricât te-ai fi gândit tot n-ai fi putut să-ți dai seama ce putea să însemne – că\nmaică-sa l-ar fi făcut cu Aristide, de fată mare, nu că l-ar fi născut, ci că\nînainte de a se fi măritat, Isosică ar fi existat deja în trupul ei și că n-ar fi\nștiut nimeni. Altfel cum s-ar fi putut înțelege de ce de la o vreme Aristide îl\ntot chema pe la el pe acasă și se purta cu el cum nu prea avea cineva\nobiceiul să se poarte cu copilul altuia? Asta însă era greu de crezut de cei\ncare își aduceau aminte de felul neobișnuit în care cu douăzeci de ani în\nurmă se măritase mama lui.\nSe dusese pe atunci zvonul că o fată de pe la marginea satului, una Sita\nlui Ciucă, a vorbit cu Maica Domnului pe izlaz. Lumea, adică întâi femeile\nși copiii se duseseră numaidecât s-o vadă. Cine sunt mai bine pregătiți,",
  "pentru astfel de evenimente, decât femeile și copiii? Sita stătea pe prispă –\nera o toamnă blândă când se întâmplaseră toate acestea – întinsă pe o\nvelință și un căpătâi înflorat și povestea. Că stătuse așa ca și acuma pe izlaz\naproape de loturi și păzea vacile și odată a văzut o femeie mergând pe\ndeasupra vârfurilor porumbului. Era îmbrăcată în alb și în beteală și cu\ncununiță pe frunte. Și era așa de frumoasă că ea și-a dus mâinile la ochi,\ncrezând că pe urmă când o să se uite iar, Maica Domnului o să piară. Atunci\ni-a auzit glasul: „Sițo, ia-ți mâinile de la ochi“. Și atunci Sita i-a spus:\n„Maica Domnului, ce-ai cu mine?“ „Am venit la tine că te-am văzut cum\nstai tu pe izlaz singurică“, i-a răspuns Maica Domnului oprindu-se înaintea\nei, în aer, să fi fost picioarele ei cam la o șchioapă deasupra pământului. Și\nSita nu mai știa pe urmă ce a fost; ajunsă cu povestirea aici abia putea să se\nmai țină în capul oaselor. Mai apuca să spună că îi e somn și într-adevăr\nadormea numaidecât, un somn de se vedea parcă pe obrazul ei tot ce se\npetrecea cu ea dormind; i se mișcau ochii sub ploapele închise, se ridica în\ncapul oaselor și din gât îi ieșea un șuierat îndelung și subțire de\nînmărmurire, după care recădea pe căpătâi și dormea apoi ore întregi. La\ntrezire, la rugămințile acelor femei care nu fuseseră acolo când povestise ea\nvedenia, o spunea din nou, și în câteva zile prispa, curtea și ograda lui Ciucă\nîncepură să nu se mai golească de lume.\nInteresul stârnit de vedenia ei de pe izlaz n-ar fi ținut mai mult de câteva\nceasuri și n-ar fi trecut de capătul uliței dacă n-ar fi fost somnul acela al ei\nca o mărturie. Și nu se știe cine aprinse lângă ea o lumânare și o lipi de\nstâlpul casei, dar fu de ajuns ca să facă toată lumea la fel, mai ales când ea\nîncepea să povestească. Cum numărul celor care veneau s-o vadă creștea și\nnu se găseau lumânări, o rudă a lui Ciucă se duse la Pălămida și aduse o\nladă plină din care începu să vândă la poartă, unde o altă rudă ridică o cruce\nmare, pe care bătură o candelă sub icoana Maicii Domnului, pe care o lipiră\npe lemn. Veneau acum și bărbați și flăcăi curioși, fiindcă cei mai mulți n-o\nștiau decât după nume și după o infirmitate a ei din naștere, era șchioapă; și\ncând o vedeau pe drum o recunoșteau după mișcarea șoldului: Sita lui\nCiucă, fata aceea cu un picior mai lung și unul mai scurt. Apărură apoi\noameni și din satele vecine și în curând atraseră atenția în special doi,\nîmbrăcați în flanele cărămizii ca orice țărani, dar care la o privire mai\napropiată se vedea că aveau și ei ceva, unuia i se făcea o bășică în frunte,\nașa cât un ou, când vorbea și celălalt era ciung de-o mână și avea și gâtul\nstrâmb, dar nu într-o parte, ci dus înainte încât de departe ai fi zis că se uită",
  "la ceva și nu vrea să-și mai tragă capul îndărăt. „Fraților, zise într-o zi cel\ndintâi, și numai la unele cuvinte – și asta era cel mai ciudat la el – îi ieșea\npentru o clipă bășica aceea în frunte. Fraților, repetă el până ce toată lumea\nauzi și se opri orice mișcare, să ridicăm aici, fraților, un mic lăcaș al\nDomnului și să ne închinăm și să ne rugăm. Poate să vină ploaie și vreme\nrea, și omul ăsta sfânt, care e părintele acestei fete, trebuie ajutat să poată\nsă-și vadă de gospodărie, căci noi, fraților, îl stingherim de nu mai poate să\nse miște, să dea la vite și să-și vadă de copiii pe care îi mai are.“\nCiucă mai avea încă trei copii în afară de Șița, cel mai mic umbla încă\ndoar în cămașă și izmene, destul de gras însă, cu capul mare, cu ceafa\numflată ca o tigvă și puțin cam sâsâit. Oratorul ăsta necunoscut vorbi apoi\nmai departe arătând că lesne s-ar putea ridica acel lăcaș al Domnului dacă\nfiecare care ar veni aici ar da la poartă numai câte un franc. Nici n-ar trece\ntrei zile și s-ar înfăptui cuvintele lui Cristos, fiul Maicii Domnului, care a\nspus dușmanilor: Dărâm acest templu și în trei zile îl ridic din nou.\nIată deci cum puteau fi răstălmăcite cuvintele Nazarineanului. Supărat,\npreotul se ridică în biserică împotriva acestor doi necunoscuți care se\nîndepărtaseră de pe drumul adevărat al lui Cristos și ceru oamenilor și\nmuierilor să nu-i asculte și să nu se mai ducă în curtea acelei fete, dar fu\nzadarnic, nu trecu mult, nu chiar trei zile, dar nu mai mult de câteva\nsăptămâni și lăcașul fu ridicat.\nNimeni nu mai știa bine ce se mai întâmplase după aceea, cum ajunsese\nfata să spună la un moment dat că peste trei zile o să zboare. Să fi fost unul\ndin cei doi străini care o îndemnase, sau poate gândul să se fi născut în chiar\nmintea ei, în timp ce cădea în somnul acela sub ochii celor adunați? Faptul\nului pe mulți, fiindcă, ziceau ei, dacă zboară, nu era ăsta semnul că a venit\nsfârșitul lumii? Totuși nu era prea multă lume în curtea lui Ciucă în după-\namiaza acelei zile când fata trebuia să facă minunea, erau însă cei care nu se\nîndoiau, și care sunt totdeauna destui ca să susțină orice miracol. Fata, ca de\nobicei, dormea și vorbea în somn și la ora anunțată, când se trezi, ea declară\nfoarte senină că Maica Domnului i-a spus că n-are voie să zboare până nu\nse face mireasă. Mama și cu omul acela care făcea bășică la frunte când\nvorbea, însoțit de cel cu gâtul strâmbat, intrară în casă și se sfătuiră cu\nrudele ce să facă; nu se înțelegea bine ce vroia fata, să fie îmbrăcată în\nrochie de mireasă sau chiar vroia să fie mireasă de adevăratelea? Ațâțat de\naceastă așteptare, de luminile de lumânări, de ceea ce avea să se întâmple,\nfrățiorul cu ceafa rotundă ca o tigvă năvăli deodată în casă peste ei și cu",
  "brațele întinse începu să țipe sâsâit la tat-său: „Eu spor, tete, eu spor!“ Adică\nel zboară! Îngrijorat și blând Ciucă îl apucă duios de mâini și îi zise: „Măi\nNilă, stai aci, tu zbori, Sita zboară, eu cu cine mai rămân?.“ Copiii auziră și\nrăspândiră în sat aceste cuvinte ale omului și ceea ce nu reușise să facă popa\nîn biserică, reușiseră ei: alergau prin curți sau pe drum ca niște smintiți și cu\nbrațele în aer, așa cum țin păsările aripile, răcneau sâsâit: „Eu spor, tete, eu\nspor!“ Și pelerinajul în curtea Sitei se opri.\nPrintre dulgherii care lucraseră la ridicarea acelui lăcaș, numai unul nu\nvrusese să primească bani și ăsta era Ilie al lui Tăbârgel. El se însura cu Sita\nîn aceeași toamnă și o luă cu nuntă, la dorința ei, care ținuse ca lumea să\nștie că atâta vreme cât a fost la părinți a fost fată mare. Nu se lămuri însă în\nnoaptea nunții dacă într-adevăr fusese, nu prea se mai ținea seama de acest\nobicei, fiindcă se dovedise în ultima vreme că nu așa încep cele mai bune\nfamilii, ci întâi fata se ia cu băiatul, să trăiască doi-trei ani fără cununie și\nfără forme și dacă după acest timp băiatul care a luat-o n-o gonește, sau fata\nnu fuge, tânăra familie, adesea cu un copil destul de mare ca să-și aducă\naminte mai târziu ca de ceva din povești, când maică-sa era îmbrăcată în alb\nde sus până jos, face la un moment toate acestea, adică formele la primărie\nși cununia religioasă, cu marea ei petrecere; era semnul că însurătoarea\nbăiatului și măritișul fetei au reușit și că de aici înainte nu se vor mai\ndespărți toată viața.\nDupă însurătoare, Ilie Tăbârgel se certă cu socrul, care se dovedi că nu\nera el chiar așa de blând cum părea și trebui să-i ia din târla lui, cu forța,\nlăcașul la care el lucrase pe degeaba și considera că i se cuvine; nici vorbă\nsă i-l lase, îl dezveli la tălpici, îl puse pe roți, îl scoase cu patru boi și îl duse\nîn curtea părinților lui; bineînțeles că îi luă și cărămida de postament și luă\nși crucea cea mare din curte, pe care tot el o făcuse: era din lemn bun și îi\ntrebuia. Ciucă îl înjură în chiar momentele când o scotea din pământ, și îi\nspuse să se îngroape cu ea, și să i-o pună el, Ciucă, la cap, chiar în ziua când\no credea el, adică gineri-său, că îi e cel mai bine. Atunci să i-o pună!\nIlie Tăbârgel și Sita se arătară mai târziu că nu erau nici credincioși nici\neretici, cum le spusese preotul, nu se duceau nici la biserică și nici cu cei\ndoi străini, cel cu gâlmă la frunte și cel cu gâtul strâmb, nu mai avură de-a\nface. Avură un singur copil, pe acest Isosică și nu stătu nimeni să le numere\nlunile de când se luaseră, pesemne că nu bătuse nimănui la ochi. Țineau\namândoi foarte tare la băiat, și știa toată lumea că la ei în casă Isosică era\ncel care făcea ce vrea și nu tatăl și cu atât mai puțin bunicul. ÎIn loc să-l",
  "strice însă ca pe alți copii, pe Isosică situația asta îl făcuse doar vesel și se\napucase doar de fumat. Într-adevăr fuma mereu, dar nu cu lăcomie, ci lăsa\nțigara să-i ardă îndelung în colțul gurii în timp ce el arăta învăluit în fumul\nei pe gânduri și o lua din când în când în mână și scuipa mărunt pe cotorul\nei ca și când foița de atâta stat între buzele lui s-ar fi tot desfăcut. I-ar fi fost\ngreu cuiva din sat să spună dacă atunci când stătea el așa și fuma, se gândea\nla ceva, dar nici să spună că nu se gândea nu putea. De când ajunsese\nflăcău, adică nu de mult, intrase în vorbă cu una a Ciulchii, cam de seama\nlui, o fată foarte frumoasă, dar foarte săracă și mai ales rea, dintre cele care\nnu se feresc de cuvinte și când se lega cineva de ea le folosea ca pe niște\ncuțite, așa limbă ascuțită avea. Îi plăcuse lui fata asta, se înțelegea pesemne\nbine cu ea, fiindcă erau în vorbă de vreun an de zile și Isosică nu mai fusese\nvăzut cu nici o alta, cum aveau obiceiul flăcăii cât erau flăcăi, cei mai mulți,\nchiar când țineau cu adevărat la una și aveau de gând să se însoare cu ea. Se\npare că pe Isosică nu-l interesa acest gen de isprăvi, deși îi asculta și el, ca\nși alții, pe cei care se lăudau și vroia și el să știe, ca și ceilalți, cine era fata\ncare zicea ăla că i-a făcut și i-a dres. El arăta ca și însurat cu Ciulea, fiindcă\nerau văzuți împreună chiar și ziua, la câmp sau prin sat. Nu prea se\nînțelegea totuși ce e între ei și Ilie Tăbârgel se supără într-o zi și îi spuse\nfeciorului său că n-avea nimic contra Ciulchii – cu timpul fata avea să\npoarte numele maică-sii și avea să i se spună simplu Ciulea, – cu toate că n-\navea decât un pogon de pământ, și, zise tatăl, nimic de la mă-sa, dar, adăugă\nel, știind că tot vorbea degeaba, „dacă țineți unul la altul, de ce nu vă luați?“\nadică măcar să se cheme că s-au luat din dragoste. N-avea însă de ce „să se\ncheme“, fiindcă cu adevărat Isosică nu mai putea nici ziua fără s-o vadă pe\nfată. Trimitea pe cineva după ea mai ales când era la câmp, și nu făceau\nnimic izbitor, nu se piteau nici în porumburi și nici în cine știe ce văgăună\nca alții, ci stăteau liniștiți în văzul la toți, fata cu ceva de lucrul în mână, de\nobicei o iie, iar el cu capul în poala ei, cu ochii închiși, ai fi zis că era\nnedormit; dar nu dormea, deși aproape în fiecare noapte se întorcea de la ea\nla ziuă. În asemenea clipe, dacă vorbea, Ciulea avea alt glas, fără nimic\nascuțit în el și după un timp începea fără veste să cânte.\nXIV\nCând Aristide trimise pe cineva să-i spună să vină seara la el, Isosică nu\nera acasă, plecase cu caii pe izlaz. Ceilalți băieți jucau bobicul, el însă sta",
  "întins pe dulamă și se uita neclintit la ei, dar această privire a lui nu-i vedea\nși se pare că nici veselia și glasurile lor nu-i atingeau auzul, fiindcă nu zise\nnimic când unul dintre băieți îl strigă întrebându-l dacă nu vrea să joace; le\ntrebuia unul ca să fie cu soț. Isosică se uita la ei, dar nu răspunse. Nici ei\nînsă nu-l mai luară în seamă și își văzură mai departe de joc. Cel care era la\nblană se aplecă, puse bobicul pe ea, apoi se trase într-o parte cu pălăria în\nmâini, întoarsă cu fundul în jos și făcu semn celui care era la rând să-i dea\ndrumul. Blana era de fapt un ciomag mai gros de corn, potrivit ca unul din\ncapete să fie neted să poată sta pe el bobicul și să poată în același timp să fie\npuțin vârât și în pământ, să nu sară în sus. Cel care lovea se dădu mult\nînapoi, își potrivi distanța din ochi, apoi prin trei salturi își luă vânt și ținti\nlăsând să-i zboare ciomagul din mâini cu un vuiet scurt. Șters fulgerător de\npe blană, bobicul avu o pornire care nici nu se văzu și se topi în depărtare în\nvăzduh cu un piuit. Cei din fund se dădură cu repeziciune de-a-ndaratele să-\nl poată prinde și zvârli în pălăria celui de la blană cu care ținea în echipă,\nînainte ca jucătorul să se întoarcă cu ciomagul. Dar cu ochii prea mult în\nsus, picioarele desculțe ale unuia din ei nimeriră drept într-un scaiete și\nbăiatul scoase un răcnet și începu să înjure. În acest timp, maimuțărind cine\nștie pe cine văzuse el că așa se mânuie un baston, jucătorul se înapoia\ntriumfător după ce și-l culesese, după lovitură, mergând la pas cu el în mână\nca la plimbare: adică ăia din fund aveau mult de alergat până să zvârle ei\nbobicul și să-l prindă ăsta în pălărie, nu trebuia să fugă ca de obicei.\n– Brava, mă, Tilimplă, zise Isosică. Acuma ia vin încoace!\n– Pe mine mă chemi, nea Gheorghe? zise băiatul mirat.\n– Da, pe tine, zise Isosică. Câte mai ai?\n– Păi în afară de asta de-adineauri, mai am patru.\n– Bine, zise Isosică. Dă-le și pe-alea patru și pe urmă vino încoace. Și își\nvârî fața în haină ca și când și-ar fi continuat un somn întrerupt.\n– Ce e, nea Gheorghe? zise băiatul pe urmă, apropiindu-se și șezând jos.\n– Mă Tilimplă, zise Isosică și se opri, rămase câteva clipe nemișcat. Nu\nse uita nicăieri, își ridicase fața și tăcea. Alături de el, la câțiva pași, trei fete\nstăteau cu frunțile plecate în mica pânză pe care o brodau și se putea ghici\ndupă mișcările rare ale acului invizibil că, înainte de a spune ceva, fiecare\navea timp îndelung să se gândească. Jocul băieților nu le turbura, dar când\nIsosică îl chemă la el pe unul din ei, cea care părea mai mică dintre fete lăsă\nacul înfipt pe jumătate în pânză și mișcările i se opriră. Nu-și ridică privirea,\ndar se vedea că urechea stă la pândă și că se străduia să biruie răcnetele",
  "băieților și să audă de ce îl chemase Isosică pe acela. Câmpia era plină de\ntoate vitele pe care le putea avea un sat de la cârduri de oi până la capre, se\nvedea câte o babă cu astfel de animal! Și pe lângă băieți erau și oameni\nmari, cu câini, și grupuri de fete.\nDe jur-împrejurul izlazului și al miriștii în care se prelungea, se vedeau\nporumburi înalte cu foile frânte, cu știuleți umflați, cu mătasea roșie.\nSoarele stătea într-o parte pe cer și un străin n-ar fi putut ști dacă lumina lui,\ncare dădea fiecărui om sau animal o umbră, e spre apus sau spre răsărit, și\nnici dacă iarba de un verde crud care învelea pământul e de primăvară sau\nde toamnă. Numai miriștile rase și galbene din depărtare arătau că oricum\ngrâul fusese secerat de mult iar mătasea roșie, uscată, a știuleților, că putea\nfi sfârșitul lui septembrie.\n– Du-te mai așa, treci în partea asta, zise Isosică în șoaptă, întorcându-și\nfața în așa fel încât se vedea că nu vroia să fie auzit de cele trei fete de\nalături. Dacă eu o să-ți spun ție să te duci undeva, tu o să știi ce să spui, sau\no să mă faci de râs și mai bine nu te mai trimit?\n– Nea Gheorghe, zise băiatul cu aerul că ceea ce avea să spună el acuma\nera un obstacol care nu vedea cum putea fi trecut. Eu mă duc, dar cine o să\naibă grijă de caii mei?\n– Lasă, mă, îl liniști Isosică. Eu o să am grijă. Care sunt caii tăi?\n– Uite ăia doi de colo, ăia negri cu chișița albă și cu căpăstru în cap.\n– Ei, acolo ai să-i găsești, zise Isosică. Uite ici, continuă el scoțând\ndintr-un buzunar al pantalonilor o grămadă de obiecte mici, o piatră de\ncremene, un amnar, niște iască, niște nasturi de flanelă, niște acare și printre\nele câteva monezi mici și galbene.\nDar nu se mai auzi nimic din ce îi spuse el băiatului, care după câteva\nclipe o și luă din loc. Isosică își întoarse fața înainte uitându-se ca și la\nînceput la jocul băieților și într-o vreme i se auzi din nou glasul. Îi cerea\nunuia să aibă grijă și de caii celui plecat, să nu le fure cineva căpestrele…\nDe undeva din fund unde stăteau cei care prindeau bobicul se auzi tot atunci\nun fluierat lung și o voce care strigă:\n– Bă, al lui Pretorian, se bate berbecul tău cu al lui Gavrilă, vino dracu\nși-l gonește că-l omoară ăla, îți rămân oile nemârlite.\nSe vedea într-adevăr în stânga un cârd de oi fugind de parcă s-ar fi\nnăpustit un lup asupra lor și în spate, la o distanță de aproape o sută de metri\nalergând unul spre altul, se făcură văzuți doi berbeci cu coarnele mari cât\nale unor cerbi și răsucite în spirale largi și cu gâturile groase ca de boi.",
  "– Fugi, mă, și desparte-i, răcni același glas, dar nu mai era timp și cei cu\nbobicul se opriră și ei să se uite.\nLa zece metri de ciocnire unul din berbeci șovăi. Într-adevăr, celălalt\nvenea în salturi cu fruntea în sus și neînfricat, dar și cel de-al doilea își\nînvinse șovăiala și se izbiră în capete cu atâta violență încât lovitura îi ridică\npe amândoi în aer aproape un metru. Băieții săriră numaidecât și îi\ndespărțiră cu lovituri de ciomege, apoi se întoarseră la bobic.\n– E cel mai al dracului berbec, zise unul, dacă îl mai lăsam o dată, cădea\nal lui Pretorian de-a berbeleacul.\n– Ăsta era să omoare cățeaua lui al lui Dumitru lui Nae, mă, zise altul cu\nadmirație. Cât intri în cârdul lor, îl vezi cum ridică coarnele în aer… Cică\nLisandru l-a învățat de mic, îi dădea porumb din mână.\nDeparte de cei care jucau bobicul alți băieți stăteau câte trei sau patru,\nîntinși pe burtă, unii singuri, fără fete prin preajmă, având în schimb, foarte\naproape de ei, vitele. Erau pe lângă porumburi și pesemne că le păzeau să\nnu intre și să-i prindă pândarul. Unii stăteau chiar într-un lan sub o tufă și\ncoceau dovleac. Prin preajmă se vedeau azvârliți și coceni fără boabe, semn\ncă copseseră mai înainte și porumb și se saturaseră de el. Venind dinspre cei\ncare jucau bobicul un băiat se apropie de cei de lângă tufă și se așeză și el\nlângă foc. Se întinse apoi și luă un cotolan de alături și îl desfoi. Îi rupse\ncotorul încă crud și vârful, care îi lăsă în palme lapte din boabele strivite, și\nîl puse la foc. Între timp un cal se apropia atras de mirosul de porumb jupuit\nși își mișca în sus și în jos gâtul lui lung, cu urechile întinse înainte, semn\nde prietenie și de întrebare dacă nu i se putea vârî și lui în gură un cotolan.\n– Du-te, bă, de-aici, zise cel numit mai înainte Pretorian și puse mâna pe\nun știulete și dădu cu el în cal.\nȘtiuletele căzu alături, se lovi de burta animalului care se dădu înapoi și\nîncepu apoi să-și înfigă dinții lui mari în el.\n– De ce dai, mă, în el, zise un altul, nu e al tău? Și vezi dracului dacă s-a\ncopt dovleacul ăla, să plecăm, că dacă dă peste noi vreunul de-al lui Năstase\nne rupe junghietura gâtului.\n– Da’ de ce, râse al lui Pretorian, ăsta e pământul lor?\n– Dar al cui!\n– Calul ăsta al tău mai e armăsar, mă, al lui Pretorian? se miră un altul\nuitându-se curios cum calul dădea acum foarte zgomotos târcoale unei iepe,\nși cum la un moment dat se și aruncă pe ea fără veste.",
  "Băieții lăsară jocul și se răsuciră să vadă. Calul începu să scoată din\ngâtul lui cabrat, printre dinții lui lați cu care o apucase pe iapă de coamă,\nniște nechezaturi așa de ciudate, încât ai fi zis că e un om din gâtul căruia\nies rugăminți pline de umilință și de recunoștință. Își luă și mai mult vânt,\ndar apoi totul se termină cu o renunțare de neînțeles, se dădu jos după ea și\nîncepu liniștit să pască.\n– Ce rău era ăsta până l-am jugănit, zise al lui Pretorian, odată era să mă\nmănânce.\n– Ce vorbești! Și mânzul ăla îl are iapa de la el?\n– Aha!\n– Și de ce dracu arată așa de puchinos?\n– Să vă spui de ce, tata mi-a zis să-l las dracu pe câmp, dar el vine\nmereu acasă, ne pomenim cu el la poartă, nu putem să scăpăm de el.\n– Dar ce are?\n– L-a mursicat într-o zi un lup, zise al lui Pretorian, eram cu tata cu\ncăruța în Frunzări. A ieșit din Cotigeoaia, dracu să-l ia de unde! Dacă ne\ntrezeam mai devreme îl omoram cu furcile. La iapă și la cal nu s-a dat, i-a\nfost frică, o fi fost ogârjit de nemâncare, s-a dat și el la mânz și l-a mursicat\nuite aici.\nȘi al lui Pretorian le arătă cam pe unde, prin preajma inimii.\n– Și? zise unul din băieți.\n– Și a făcut viermi. Noi am zis că o să-i treacă, dar n-avem ce-i mai\nface, și tata l-a lăsat odată legat lângă pădure, să vie iar lupul ăla să-l\nmănânce. N-a mai venit nici un lup, l-a dezlegat și îl mai ținem de mila\niepii. Dar îl mănâncă viermii de viu…\n– Păi hai să-l omoram, zise atunci un alt băiat, după ce stătuse cu gura\ncăscată câteva clipe lungi.\nAl lui Pretorian nu zise nimic, dar se uită în jurul său căutând ceva. Apoi\nse proptiră amândoi în ciomege și se ridicară lăsând dovleacul în spuza\nfierbinte; ieșiră pe miriște. Cel care propusese să-l omoare prinse mânzul de\nmica lui coamă de pui de cal, și cu ajutorul celorlalți, îl puse jos pe partea\nunde nu era rănit și se uitară toți să vadă cât era de adâncă mușcătura. Era\nfoarte adâncă, și băieții se înghemuiră pe rând, cu chipurile vii, aprinse de\ncuriozitate. Unul din ei zise:\n– De ce nu i-ați turnat creolină?\n– I-am turnat și s-a închis și credeam că i-a trecut, răspunse al lui\nPretorian. Când colo, degeaba, i-au deschis-o iar viermii.",
  "Se lăsă o tăcere. Undeva în zarea îndepărtată fluieră prelung ceva, ca un\navertisment de neînțeles și se văzu apoi năvălind peste cerul senin aplecat\nmult în partea aceea, o coloană de fum gros și urât ca de incendiu. Mai\nîncolo alți cai pășteau neturburați și prin apropierea lor păștea un cârd de oi.\n– Ei, îl omoram?! zise băiatul care venise cel dintâi cu ideea asta. Părea\nfoarte dornic să treacă la faptă.\n– Hai să-l omoram, se hotărî atunci al lui Pretorian. Și tata mi-a spus de\ncâteva ori, dar mi-a fost milă: omoară-l, mă, zice. Îl omorâm, dar cum?\nBăiatul care dăduse ideea stătea pe vine și se uita. Nici el nu știa cum.\nMânzul clipea rar din ochii lui mari și negri și respira cu burta, i se urca și i\nse lăsa în jos tot trupul, abdomenul lui mititel, acoperit de păr mare și pufos.\nBăiatul acela se uita țintă la burta lui mișcătoare și deodată înțelesese cum.\nÎl apucă pe mânz de nări și i le strânse. Mânzul zvâcni și începu să se zbată.\nEra așa de voinic acest băiat pentru cei cincisprezece sau șaptesprezece ani\nai lui încât el nici măcar nu spuse celorlalți să-l ajute, să-i țină mânzului\npicioarele. Cuprinsă de o bănuială nelămurită, iapa veni până în apropiere,\ndar o alungară cu fluierături. Ea întorcea însă capul cu urechile în față parcă\ni-ar fi întrebat: ce fac ei acolo cu mânzul ei?\n– Dă, mă, în ea, zise al lui Pretorian.\nȘi o goniră iar. De prin toate părțile începură să se apropie și alți băieți,\ndar între timp totul se terminase, nu mai apucară să vadă nimic, băiatul\nacela și cu al lui Pretorian omorâseră mânzul înăbușindu-l, îl trăgeau acum\nde picioarele dinapoi și îl duceau undeva în porumb, în timp ce alții goneau\nmereu cât mai departe iapa, ca să nu-l vadă.\nXV\nBăiatul pe care îl trimisese Isosică undeva nu se întoarse prea curând și\ncând apăru în sfârșit în depărtare pe tipsia fără obstacol a câmpiei nu se\ngrăbea să se apropie ca și când ar fi vrut să spună prin mersul lui parcă\nstânjenit, că n-a făcut nimic și nu prea se simte îndemnat să vie mai repede\nde vreme ce lucrul acela pentru care fusese trimis tot nu s-a putut face.\nIsosică însă nu-și luă ochii de la el până ce nu-l văzu alături.\n– Ce e, bă, de ce întârziași atâta? îi zise.\nVorbise ca și mai înainte, cu spatele la fete și cu voce coborâtă.\nBăiatul nu răspunse de ce întârziase, dar de astă dată privirea lui spunea\ncă a făcut tot ce i s-a spus și că a ieșit așa cum trebuia să iasă.",
  "– Zi-i, bă, se supără Isosică abia ridicând glasul.\n– Am fost, nea Gheorghe, se apără băiatul, dar nu mai adăugă apoi nimic\nși rămase în așteptare, cu privirea însă mai grăitoare decât cuvintele.\n– Ei, ce ți-a zis?\n– A zis, răspunse băiatul tărăgănat, că de ce nu vine persoana asta s-o\ncunosc și eu. „Cine e, mă?“ mi-a zis.\n– Și i-ai spus?\n– Păi nu mi-ai spus să nu-i spun? zise băiatul.\n– Păi ți-am spus eu, dar… Mai era cineva la el în birou?\n– Mai erea, dar i-am spus așa cum m-ai învățat: „Domn notar, vreau să-\nți spun ceva personal“. „Spune, mă“, zice. „Nu acum, zic, mai pe urmă.“\n„Când mai pe urmă?“ Și el a înțeles și am așteptat până nu mai era nimeni.\nCă era multă lume la el acolo…\n– Și altceva n-a mai zis?\n– Așa a zis: spune-i persoanei care te-a trimis să treacă pe la mine, că\nam și eu ceva să-i spun.\n– Ce? zise Isosică.\nBăiatul ridică din umeri: asta chiar că n-avea de unde să știe.\n– Bine, reluă Isosică, dar când i-ai spus ce vor ăia să facă cu sediul nu\nte-a întrebat de unde știu eu?\n– Ba m-a întrebat, își aduse aminte, cam agasat, băiatul. „De unde știe\nnean-tău Isosică, zice, chestia asta?“ „Chiar de la ăia care vor să spargă\nsediul, de la alde Pătăleață…“, i-am spus.\n– Bine, zise Isosică mulțumit. Și la Ciulea ai fost? Băiatul dădu din cap\nde sus în jos: a fost!\n– Bine, mă, Tilimplă, mai zise Isosică și se ridică în picioare și își\nscutură tunica. Uite-ți colo caii și bagă de seamă să nu sufli cuiva…\nDintre băieții care jucau bobicul pe izlaz se desprinse la un moment dat\nde grup unul de la blană, și o luă pe acea parte a câmpiei opusă satului,\nadică spre Cotigeoaia, alături de care se vedeau în zare alte vite păscând,\nmai ales numeroși cai. Nu se știa de ce băiatul acesta era însuflețit de ceva\ncare parcă n-avea nici pentru el nume, fiindcă sărea din când în când în\nciomag. Îl proptea la marginea unui obstacol care însă putea fi și ocolit, un\ngrup de scaieți, o crăpătură de pământ, sau dacă drumul era prea mult timp\nneted chiar un obstacol imaginar. Mai putea fi mult până la apusul soarelui,\nfiindcă drumul lui pe cer spre marginea orizontului era mereu greu de ghicit\nși nu dădea nici un semn izbitor că în curând avea să se facă roșu. Numai",
  "cine îl cunoștea bine putea să simtă în raza lui o foarte puțin tremurată\nîngălbenire, deși miezul îi era mai departe alb.\nCând nu sărea, băiatul reteza cu ciomagul lui ager vârfurile înalte, cu\nmăciuliile încă violete ale scaieților sau izbea în câte o piatră pe care o\nsmulgea din locul ei cu atâta precizie și putere că o făcea să zbârnâie ca un\nproiectil trimițând-o cu o traiectorie înaltă în văzduh. Din aceeași pricină se\nluă după un cârd de oi ca un cățelandru cu limba scoasă și le goni aiurea,\nstârnind undeva într-un grup îndepărtat de băieți fluierături și înjurături\nfurioase la adresa mamei și tatălui său.\nCând se întoarse acest băiat, Ciulea venise și Isosică stătea cu capul în\npoala ei. Soarele nu mai avea raze împrejur, se făcuse ca un talger roșu și\natingea buza orizontului gata să înceapă să se ducă. Băiatul se apropie de\nuna din fete și începu să-i spună ceva la ureche. Ea îl ascultă câteva clipe cu\nacul uitat în ie, apoi îl ascultă împungând mai departe, rar, cu scurte opriri,\ncu fruntea plecată, încât nu i se vedea fața și nu se auzea dacă doar ascultă\nsau mai întreabă și ea din când în când câte ceva. Apoi băiatul nu mai zise\nnimic, se sculă și se îndepărtă.\n– Unde-ai fost, mă, ce-ai văzut? se lipi unul de el, dar băiatul își smuci\nbrațul și nu vru să spună nimic.\n– Pe cine ai văzut, mă, hai spune, se apropie un altul.\nÎn clipa aceea Ciulea își ridică fruntea din ie, pândi câteva clipe ce își\nspuneau băieții și apoi deodată rosti:\n– Ia ascultați, mă, vouă nu vă e rușine, măgarilor, dacă mă scol acuma la\nvoi și vă dau câteva peste nas, vă învățați voi cum să vorbiți, când e de față\nfete. Ia fugiți de-aici!\nBăieții se supuseră imediat, cu toate că s-ar fi părut că nu aud ce li se\nspune, se sculară în ciomege și se duseră mai încolo. Fata care aflase despre\nce era vorba stătea tot cu fruntea plecată și acum soarele apunând îi roșea\nfața atât cât se vedea, sau poate că era roșie de ceea ce auzise. Mâna i se\nmișca în aer parcă ar fi făcut niște semne când într-o parte, când puțin mai\nîn alta, ca și când ar fi respins mereu cu blândețe ceva care i se oferea\nstăruitor și ea nu vroia să primească. Celelalte tăceau și ele își vedeau de\ncusături, numai Ciulea arăta parcă mai ațâțată de ceva, întindea ia pe\ngenunchi, băga degetul în ea și apăsa, descosea rupând firele cu dinții și\nscuipând alături. Amurgul începea să coboare venind de sus cu răcoare în\ntimp ce pământul mai era încă luminat și cald, se mai vedeau încă firele de\niarbă și scaieții îndepărtați cu măciuliile lor colorate și florile de câmp ale",
  "trifoiului de toamnă, ca niște dude roșcate căzute pe jos. Caprele treceau\nspre sat cu iezii lor lânoși cu mersul săltăreț și oile, în cârduri mari,\nîncepeau să tragă și ele spre casă, mai pășteau încă, dar cu capetele spre\nsalcâmii stufoși ai satului din depărtare, pe care apusul soarelui îl îndepărta\nparcă și mai mult. Deodată fata care primise o veste de la băiatul acela își\nridică fruntea. Avea ochii aprinși de lumina asfințitului la care se uita\nnemișcată. Cum stătea așa, începu fără veste să cânte. Își reluă cusătura și\ncu fruntea aplecată cântecul ei se ridică în înserarea care se lăsa, nefiresc de\nsubțire, înalt și cu mare putere, parcă ar fi cântat ajutată de o foiță de\nleandru sau de păr, cum făceau băieții când se duceau sau se întorceau\nnoaptea de pe la fetele lor. Dar era glasul ei, nu al foiței, îi strângea sau îi\numfla gâtul, țipând cu întreruperi de-ai fi zis că vocea i se frângea\nsugrumată. Era în cântecul ei o credință potrivnică oricărei gândiri, pe care\no au numai fetele și o pierd muierile, că e așa cum știe ea, orice i-ai spune,\nchiar dacă ai lua-o de mână și ai duce-o să vadă cu ochii ei pe băiatul la care\nține, peste fusta ridicată a alteia…\nCând soarele se dusese de tot fata se oprise de mult din cântat și\nîncepuse Ciulea. De la locul lor de acolo unde stăteau ai fi zis că fetele n-au\nsimțit că se apropie întunericul fiindcă ele continuau să împungă cu acul în\niile lor și te mirai cum de mai vedeau să coasă înainte. În curând însă se\nridicară toți și băieții încălicară pe cai și o luară spre sat. Cârduri de oi și de\nvite behăiau neîncetat, prinse de excitația asfințitului, sfârșitul unei zile,\nmulsul și domnia tăcută a nopții.\nXVI\nIsosică nu apucă să intre bine în curte cu caii că alde tat-său îi și spuse\ncă Aristide trimisese pe cineva după el să-l cheme.\n– Ce-are cu mine? zise Isosică fără să se mire.\n– El știe, de unde să știu eu, răspunse și tatăl tot așa.\nȘi adăugă amănuntul că să se ducă nemâncat, de astă dată cu oarecare\nnedumerire, ca și când s-ar fi găsit mulți oameni în sat care să nu poată\nmânca de două ori la rând. Pesemene că de atâția ani de când trăia bine\nAristide ajunsese să creadă că și alții o duceau tot așa și că nu le priia două\nmese una după alta, cum nu i-ar fi priit lui. Încât Isosică făcu ceea ce ar fi\nfăcut și tat-său, se așeză la masă și abia pe urmă se spălă pe mâini, își puse\no cămașă curată și plecă la Aristide.",
  "Se înserase bine peste tot, se vedeau luminile din vetre și acea mișcare\nînceată a umbrelor din fața ușilor deschise spre bătătură, din care se putea\nghici că toată lumea începuse, sfârșise sau era încă la masă: întunericul se\nclătina străpuns de razele tremurătoare care veneau din tindă și care lăsau să\nse vadă câinele așteptând pe prispă așezat în fund, sau umbra unei mâini\nmărită până la grajd, a cărei sursă putea să fie acolo în tindă între cele două\nodăi, a unui copil care ducea lingura la gură, sau a unei fete care spăla\nvasele și le punea curate la locul lor pe poliță. Salcâmii, nemișcați și\nîntunecoși, păreau fără frunze, uriași tăcuți și negri care poate că dormeau și\nei sporind astfel liniștea care atrăgea animalele să se lipească cu burta de\npământ și pe oamenii care își mai purtau încă ființa cine știe pe unde și\nîncotro, să se grăbească să facă același lucru: somnul era o taină de aici de\njos, nicăieri sus cerul nu se oprea să doarmă, se schimba mereu până la ziuă\nși poate doar soarele mai apropiat de oameni dormea și el în timpul nopții…\nEra însă greu de lămurit cum ajungea el totuși dimineața pe dedesubt să\nrăsară din nou tocmai în partea cealaltă…\n– Vorbeam cu nean-tău Năstase și cu gineri-meu, zise Aristide când\nIsosică intră în odaie și fostul primar de dinainte de război îi arătă cu mâna\nun scaun lângă el, să se așeze. Că el zice că comuniștii n-or să țină mult, că\nn-o să-i sprijine nimeni. Și eu îi spuneam că se găsește, găsești să-l omori și\npe tac-tău. Dacă chem eu aici la mine pe Badea lui Ilie Cârcâdaț și-i spun,\nbă, îți dau un pogon de pământ, dă-i una în cap lui alde tac-tău! Ai să vezi\ncă-i dă!\nNăstase ascultă toată chestia asta tăcut și scârbit. Era neras și arăta mult\nmai bătrân decât era, în timp ce frati-său Aristide, care nu era decât cu doi-\ntrei ani mai tânăr decât el, arăta cu mult mai puțin. Pe pat fiul cel mare al lui\nNăstase, Dan, tăcea și el și fuma cu țigara în mână în timp ce Isosică o ținea\nîntre buze și umplea odaia de fum.\n– Cum dracu de nu se dădu, mă, câinele ăsta al lui nean-tău Aristide la\ntine? se miră Năstase uitându-se la Isosică. Pe Dan era să-l muște de picior!\nIsosică avea într-adevăr acest dar ciudat că trecerea lui prin sat și chiar\nprin curțile altora nu era nici anunțată și nici însoțită de lătratul vreunui\ncâine. De aceea și drumurile lui erau greu de urmărit, trecea pe uliți agale\nînvăluit în fum și nu o dată unii se certau că l-au văzut în același timp în\nlocuri diferite, cu martori. Când pleca dintr-un loc parcă pierea, cu toate că\nse putea întâmpla să stea în locul acela ceasuri întregi. Dacă ar fi fost\nîntrebat cel care îl văzuse stând, să zicem pe o podișcă împreună cu cineva,",
  "încotro a luat-o când a plecat, acela n-ar fi știut să spună precis, chiar dacă\ndrumul n-ar fi avut decât un încoace și un încolo, adică n-ar fi fost o\nrăspântie de uliți, ci un drum drept și fără cotituri. Numai taică-său băgase\nodată de seamă că nu-l lătra un câine, care tot așa, cum zisese și Năstase, la\nel se repezise să-l sfâșie. „De ce, măi Gheorghe, nu se dau câinii la tine\ncând intri într-o curte?“ „Mă cunosc, dă-i dracu“, răspunsese Isosică\nnepăsător. Dar nu era adevărat, fiindcă chiar dacă nu-l cunoștea, cel mai\nînvrăjbit câine se potolea deodată la vederea lui sau doar la auzul glasului\nlui, iar alții începeau chiar să se gudure, cădeau pe spate cu labele în sus și\nIsosică se apleca în treacăt, îi gâdila pe burtă și își vedea de drum.\n– S-o fi culcat și el, îi răspunse Isosică lui Năstase. Mai dorm și câinii!\nÎn odaie era lumină albă, frumoasă, de petromax, însă la geamuri\nfuseseră închise pe dinafară obloanele. Toată casa mirosea a pâine proaspătă\nși a friptură pe jărăgai. Velințele roșii de pe pat și șervetele mari de la\nferestre cusute cu șabace de mătase împodobeau odaia ca la alții la botez\nsau la Anul Nou.\n– Bea, mă, Isosică, zise Aristide turnând dintr-o sticlă într-o ceașcă mică\nși înflorată de porțelan.\nParcă turna doctorie, așa grijă avea să nu pice ceva pe jos. Băiatul gustă\nși se îndreptă în scaun, cu ochii mari. Aristide nu bea țuică obișnuită, ci\ndintre acelea în care nu se pune deloc apă când se distilează în cazan, iese\nde prună curată, de struguri sau de ce e, cu un grad mare: ce scot alții dintr-\nun cazan, dintr-o astfel de fierbere iese de trei patru ori mai puțin. Trebuia\nsă fii însă ca Aristide să te înduri să scoți atât de puțin.\n– Așa că asta e, continuă Aristide adresându-se lui frati-său.\n– Nu e aia, zise Năstase tărăgănat și cu dispreț. Ala care zici tu,\nCârcâdaț, e un bețiv!\n– Ăla e un bețiv, ăla e un curvar, ăla e un hot, zise Aristide. Eu nu\nguvernez numai pe unii, toți sunt sub autoritatea mea.\nNăstase nu mai răspunse prin cuvinte, ci prin clătinături din cap: nu era\nașa, nu se poate susține pe baza asta că poți să guvernezi.\n– Îi guvernezi pe toți, sigur că da, zise gineri-său, inginerul agronom,\ndar trebuie să faci deosebirea, așa am eu impresia…\n– Cum mă dădură ei pe mine jos, se minună atunci Nae Cismaru și se\nmișcă pe pat ca sub stăpânirea unei mari emoții. Vine la mine cum ar fi\nseara, alde băiatu ăsta, notarul, și zice domnule Nae Cismaru, nu vreai\ndumneata să fii primar? Vreau, Nică, zic, cum dracu să nu vreau, și zice,",
  "vino mâine la primărie să te instalezi, am ordinul respectiv, o să fii primarul\ncomunei. M-am dus eu dimineața, – m-am dus de dimineață, că noaptea uite\nașa m-am întors și pe-o parte și pe alta, mă, zic, ce-o fi, și spre ziuă n-am\nmai putut să dorm neam – și când am ajuns la primărie, așa erea, a venit pe\nurmă notarul și am citit și eu, scria negru pe alb: „Nae Cismaru e numit\nprimar“. Am stat eu pe acolo până la prânz până am luat în primire de la\nCochințu și nu plecă bine Cochințu că văz că intră unul așa cu șapcă în cap\nși zice: „Cine e primar aici?“ „Eu sunt“, zic. „Îmi pare rău, zice, dar nu mai\nești. O să dai în primire lui Ciocotă.“ „Cine dracu e ăsta?“ zic. „Dracu, cine\nsă fie, dacă dumneata că ești de aici, și nu-l cunoști, de unde vreai să-l\ncunosc eu?“ Pe urmă am aflat cine era Ciocotă, e de pe la vale, ține pe-a lui\nIon Ilie Albuleasa, care are un băiat la București, la Pirotehnie, dracu să-l ia.\n– Cât o să stea și Ciocotă, zise Aristide. Dacă o să înțeleagă o să stea\nmult!\n– Ce să înțeleagă? întrebă Nae Cismaru, cu îndoiala celui care n-a\nînțeles și căruia îi e frică să nu descopere că ar fi trebuit sau ar fi putut totuși\nsă înțeleagă. Ce să înțeleagă, Aristide, ce e de înțeles aici?\n– Asta nu știu, zise Aristide. Presupun că e ceva de înțeles și că nimeni\nnu înțelege, altfel nu s-ar perinda ei primarii câte șase pe an.\nNu vroia să-i spună sau poate nu știa nici el, însă cuvântul perinda arăta\ncă observase totuși acest fenomen și că se gândise la el, deci ceva tot știa.\n– Tată, deschide ușa, se auzi din tindă glasul unei fete, și sări Dan și-i\ndeschise.\nMaică-sa venea din urmă cu farfurii și cu pui fripți și fata se întoarse și\naduse sticle de vin, pahare și furculițe. Pe urmă ieșiră amândouă.\n– Ia hai să luăm ceva, zise Aristide, și traseră toți scaune de pe lângă\npereții albi, încărcați de jur-împrejur până la brâu de velințe bătute în cuie\nnevăzute și se așezară. De ce plecași, Lenuțo, zise Aristide tare, ia treci\nîncoace și bea și tu un pahar de vin.\n– Păi noi am luat în tindă, zise atunci fata reapărând în odaie cu cozile ei\nnegre și groase pe spinare.\nRămase în picioare lângă taică-său, puse mâna pe un pui, îl rupse în\ndouă, apoi îl rupse iar și începu să mănânce împreună cu ceilalți, deși zisese\ncă luase în tindă. De ce o chemase Aristide numai pe ea și nu și pe maică-\nsa? Năstase, frate-său, mânca cu poftă, dar parcă și cu silă pentru pofta pe\ncare o simțea, sau poate rămăsese cu disprețul dinainte în sine, când spusese\nfrate-său că se găsește ce vrei, chiar să-l omori pe tac-tău.",
  "– Toarnă, mă, tu un pahar de vin, spuse el lui fiu-său Dan, ca și când\nnumai în el ar mai fi avut încredere, după care își luă seama și adăugă:\ntoarnă la toată lumea.\nIsosică mânca la fel cum fuma, îndelung și pe gânduri, mesteca atât de\nminuțios, că în cele din urmă te puteai întreba dacă mai avea ce înghiți;\nînghițea totuși, cu pregătiri care făceau ca fălcile lui să se miște foarte\nvizibil în sens diferit, una spre urechea dreaptă și cealaltă spre urechea\nstângă; când se uneau egal, mestecatul se oprea și gâtul lui Isosică se îndoia\nînainte ca la cocoși. Se vedea că îi plăcea, arăta și el mirat de cât de buni pot\nfi niște pui de găină cruzi, cu mujdei și pâine caldă din țest, îi mâncai\nîntregi, cu oasele lor cu tot.\n– Eu m-așteptam ca Moromete, zise Aristide punând mâna pe pahar. Hai\nsă bem!\nNu-l ridică însă să-l ciocnească, fiindcă nici ceilalți nu puseseră mâinile\npe pahare, aveau gurile pline. Apoi ciocniră și duseră paharele sub nas și\ndădură fiecare, pe rând, și cu o îndoire înceată, de parcă s-ar fi uitat\nbuimăciți în tavan, capetele pe spate. Unii chiar clănțăniră dinții pe pahar și\nnu-și reveniră din uimire și trecu multă vreme până își aduseră iar aminte de\nmâncare.\n– Mă, bun mai e vinu ăsta, unchiule, zise Dan copleșit. Ziceam anul\ntrecut că s-au stârpit aracii ăia și n-o să mai culegi matale nimic de sub ei.\n– Păi de ce am ginere agronom? zise Aristide cu o expresie rece de\ntriumf.\n– Îți vine să înghiți și paharul, zise Nae Cismaru, uitându-se la pahar cu\nfrică parcă, drept care ezitând, mâna lui se întinse și îl puse pe masă la\ndistanță, ca să nu mai aibă de-a face cu el.\nNumai lui Năstase nu-i era gândul la gustul vinului.\n– Te-așteptai ca Moromete, ce? zise el.\n– Să facă ceva, răspunse Aristide.\n– Ce să facă? murmură Năstase cu o iritare ascunsă și posomorâtă.\nAristide însă nu era atent la starea fratelui său și se vedea limpede că nu-\ni spusese nici lui la ce se așteptase el de fapt din partea lui Moromete.\nUmplu din nou paharele și rosti:\n– Hai noroc! Și după ce băură iar, continuă: M-așteptam ca Moromete să\nse dea de partea notarului cum a făcut lipoveanul de Fântână, când colo, i-a\nluat-o fi-său înainte! N-am nimic cu fi-său, e băiat cu carte și dacă n-ar fi\nvenit vremurile astea, îl luam cu mine… Așa, s-a dus la comuniști. Treaba",
  "lui! Dar nici să ajungă comuna pe mâna lui Ouăbei! Fiindcă Niculae al lui\nMoromete am auzit că spunea notarul că o să plece la o școală unde o să-l\ntrimeată partidul lor, poate să-l trimeată, sunt la putere, și eu aș fi făcut la\nfel în locul lor, și mi-aș fi făcut om pe care mă bazez, dar pe Ouăbei poate\nsă-l trimeată oriunde vrei și tot Ouăbei rămâne și o să mi-l trimeată tot\nîndărăt în sat, să fie el primar! El și cu nenorocitu ăla de Mantaroșie și care\ns-or mai ivi… D-aia trebuie să vedem ce-i facem! Moromete primar, n-am\nnimic de zis, sau Nae Cismaru, dar uite că pe alde Nae s-au și repezit să-l\ndea jos, nici n-a apucat bine să se iscălească dedesubt, și i-au și luat tocul\ndin mână.\n– Așa e, mă, exclamă Nae Cismaru uluit, taman vream și eu să mă\niscălesc sub un act și țineam tocu în mână și îl văz pe ăla că întinde mâna și\nmi-l ia, așa ușurel, din mână, ca la copii: lasă ăsta, zice, să nu obosești, să\nte-apuce durerea de cap!\n– Chiar așa ți-a zis? întrebă Aristide și în ochii lui mijiră lumini ironice.\nÎi era milă de tine?\n– Da, mă, îl apucase mila de mine, auzi! Moromete zice: mă Nae, unii\ntot se cheamă că au fost primari, există acolo la arhiva lui Oprescu\niscăliturile lor negru pe alb, dar tu cu ce poți să subții că ai fost, din moment\nce semnătură ta nu figurează la dosar?\nAristide începu să râdă, gineri-său însă, deși rămăsese tot timpul grav și\natent, auzind ceea ce povestise Nae Cismaru, deveni și mai serios.\n– Mă mir, zise el, că notarul nu și-a îndreptat privirile și spre Moromete\nși atrase doar pe fi-său. Și cum ziseși și dumneata, tată socrule, fi-său e\nbăiat cu carte, dar pe urmă domnul notar îl primi în birou pe alde Ouăbei.\n– Acum și-au făcut și un sediu, zise Aristide, au pus mâna pe prăvălia\naia părăsită a lui Ionel, le-a dat-o Ciocotă, în calitatea lui de primar, și au\nscris pe deasupra, P.C.R. Siliștea-Gumești. Spunea ăsta al lui Jugravu că\ncică l-ar fi întrebat cineva pe Ciocotă “Păi bine, domn primar, dacă se\nîntoarce Ionel și vă dă afară?“ „Ordin de rechiziție precum că susnumitul nu\nmai locuiește de mult în Siliștea-Gumești“, a răspuns Ciocotă. „Nu mai\nlocuiește, dar e a lui!“ „A lui o fi, zice, dar am rechiziționat-o noi!“ Îl învață\nbine notarul, zise Aristide cu admirație. Până pleacă, fiindcă am auzit că\npleacă și el. Iar voi, cu partidul vostru social-democrat, se adresă el\nginerelui, o să vă dedați și voi cu comuniștii, fiindcă n-o să aveți încotro,\nașa spunea domnul Tache Mărăcineanu, fost prefect, m-am întâlnit ieri cu el\npe la gară și ne-am dus pe la Balaci, pe la Slăvescu. Tot așa zicea și el: am",
  "intrat în zona limitrofă, regele nu mai semnează decretele constituționale,\niar miniștrii liberali din guvern n-or să mai stea nici ei mult.\n– Dar de ce? zise ginerele lui Aristide potrivnic, dar și neliniștit, atins de\nbănuiala că împotrivirea lui s-ar putea să nu-i mai ajute la nimic din\nmoment ce întâmplarea sau fatalitatea a și hotărât dinainte pentru el. Nu\nînțeleg, zise el mai departe, fără să tresară la ideea că regele va fi înlăturat,\nce zonă limitrofă?\nAsta era, nu vedea care era legătura între zona aceea limitrofă, soarta\nregelui și a întregului său sistem legat de monarhie, cu soarta partidului său\nsocial-democrat. Nu înțelegea să fie împins pe același drum cu cei legați de\nmonarhie și îi spuse lui Aristide că nici nu credea, din moment ce social-\ndemocrația urmărea, așa cum știa toată lumea, același țel ca și comuniștii,\ncu deosebirea că ei, socialiștii, preconizau alte mijloace.\n– Socialismul e salvarea omenirii, zise el patetic, restul sunt chestiuni în\nlitigiu, discutăm, guvernăm pe rând și vedem care realizează mai bine acest\nțel.\n– O să guvernați voi la rând altă dată, dar nu acuma, răspunse Aristide\ncu o ironie atroce. Și adăugă: faceți politica struțului (expresia asta o auzise\nprobabil tot de la acel fost prefect, Tache Mărăcineanu, sau chiar de la\nfostul pretor al plășii, Ilie Slăvescu, cu care era prieten), credeți că dacă nu\nvă uitați voi la zona limitrofă, nici zona limitrofă nu se uită la voi. Asta vă\nprivește, dar eu sunt obligat să nu las satul în părăsire, și să aștept să-l\nsalveze socialismul vostru.\n– Și ce vrei să faci? zise ginerele nedumerit.\n– Aici e toată chestia. De-aia v-am și chemat, răspunse Aristide. Asta cu\nsediul e un fleac, n-o să aibă ei sediu în Siliștea-Gumești, nu e așa, Isosică?\nIsosică nu răspunse nimic, tocmai termina de ros un ciortan și s-ar fi zis\ncă acum o să răspundă, dar parcă nici nu auzi că despre el era vorba și luă\ndin farfurie alt ciortan.\n– Toată chestia e să te retragi la timp, asta în ce vă privește pe voi, reluă\nAristide adresându-se mai departe ginerelui. Dar asta e, că n-ai cum să te\nretragi… Povestea domnul Mărăcineanu că prin 1944, când au început rușii\nsă-i împingă pe nemți îndărăt, mareșalul Antonescu era pe linia frontului și\nprimește o telegramă de la Hitler să vie urgent la Berlin să discute cu el\nsituația militară. Antonescu se urcă în avion, dar la aerodrom îi spune\nserviciul meteorologic că în aer e furtună mare la o oră de mers cu avionul\nși că e pericol să cadă. Cât ține furtuna? întrebă Antonescu. Nu știu, zic ăia.",
  "Ei, dacă nu știți, eu dau ordin de plecare, zise Antonescu și pilotul n-a avut\nîncotro și a trebuit să execute. Și nu era numai Antonescu singur, a trebuit\nsă se urce în avion cu el și statul major și alții care mai erau de la guvern.\nChestia asta, zicea domnul Tache, i-a povestit-o cineva care era prieten cu\nmedicul personal al lui Antonescu care era și el în avion. N-au mers ei nici\nun ceas și așa era, cum a zis serviciul meteorologic, au intrat în furtună și\navionul a început să-i răstoarne pe toți când în gât, când în cur. I-a\nînvălmășit pe toți, abia au scăpat, se mirau și piloții pe urmă… Ei, când au\nieșit din furtună, toți prăpădiți, galbeni la față, le-a venit inima la loc și\narătau și ei mai veseli, au început să-și dreagă hainele și cravețile… Și\nAntonescu odată se uită la ei și le zice: „Ei, ce râdeți, vă pare bine că ați\nscăpat?… Ce vă pare așa bine? Dacă muream nu era mai bine? Am fi fost\nplânși de toată lumea, ziarele ar fi fost pline de doliu, ni s-ar fi făcut\nfuneralii naționale… Am fi fost niște bărbați de stat care am guvernat țara\nîntr-un moment al ei greu (când toți au fugit și s-au ferit) și care am căzut la\ndatorie ca niște eroi. Dar așa?! O să pierdem războiul și cine știe… O să\nmai avem noi parte de onorurile pe care le-am fi avut acuma? Așa că\ndegeaba râdeți, mai bine ați plânge!“\n– Om deștept, zise Năstase parcă mai înviorat în scârba aceea a lui care\nnu-l părăsea. Așa s-a și întâmplat, cum a zis el, i-a judecat pe toți ca pe niște\ntrădători, avea dreptate!\n– Asta ziceam și eu, reluă Aristide, dar omul nu vrea să creadă, zice că\nn-o fi chiar așa cum își închipuie el.\n– Nu cred eu că Franța și Anglia… zise inginerul agronom.\nDar nu-și duse gândul până la cap, se opri și-și arătă în chip mai\nelocvent brațele desfăcute.\n– Ce? insistă atunci Aristide.\n– Că n-or să intervină ei în zona asta limitrofă, zise agronomul.\n– Ce vorbești tu, mă Petrică, zise atunci Năstase clătinând din cap,\nsceptic, aici are dreptate Aristide, nu există ajutor de nicăieri când vin\nvremuri din astea! A sărit cineva să-l ajute pe Franțuz când intră Neamțul\npeste el și când ne luă și nouă o parte din Ardeal de-o dete Ungurului? Ia\nadu-ți aminte!\nSe lăsă o tăcere, fiindcă toți care erau acolo își aduceau bine aminte. Era\npe la sfârșitul verii lui ‘40 și citiseră în ziare că Hitler a dictat ruperea unei\npărți din trupul țării și cum ministrul nostru de Externe, văzând harta, a\nleșinat. În aceeași zi Toderici a pus să sune goarna și în ziua următoare s-a",
  "adunat lumea la școală. Copiii recitau poezii și când unul a început să spună\ncu glasul lui nevinovat, Clujule, Clujule, mulți au început să plângă. Nimeni\nnu înțelegea de ce țara nu intra atunci în război să-și apere pământul. Era\ntocmai ceea ce vroia să spună acuma Năstase, că rămăsesem adică singuri\ndin toate părțile, în fața neamțului.\n– N-a sărit nimeni, continuă el, din contră și dacă nu întorceam noi\narmele în 44 și nu luptam, cine știe ce-ar mai fi fost… Anglia și Franța abia\ndacă sunt în stare să-și apere zonele lor limitrofe, dar să mai aibă grijă de-\nale altora.\n– De ce, zise agronomul, uite, în Grecia s-a oprit zona limitrofă! Dacă\nnu era Anglia acolo, nu se oprea.\n– Asta așa e, zise Aristide, dar dacă mai trăia paraliticul ăla de Roosevelt\ntrecea și peste Grecia.\n– De ce? zise inginerul agronom. Nu văd legătura.\nAristide nu răspunse, se uită însă cu o privire trufașă peste toți cei\nadunați, ca să se vadă încă o dată că puterea lui asupra altora nu ținea de\navere, ci de ceea ce avea în cap; iată, gineri-său, om cu carte, declară singur\ncă nu înțelegea, în timp ce el, Aristide, de unde de neunde, înțelegea perfect.\nȘi ca dovadă că era așa, iată că n-avea să-i spună care era legătura între\nRoosevelt și zona limitrofă; numai proștii se grăbesc să se arate că sunt\ndeștepți.\n– Nu mă doare pe mine capul de Grecia, zise el râzând ca de ceva demn\nde dispreț. Pe mine mă doare ce facem aici cu Ouăbei!\nȘi zicând acestea bătu insistent cu dosul palmei într-un anumit punct al\nmesei, ca și când Ouăbei s-ar fi aflat chiar acolo pitit dedesubt și ei nu\nvroiau să creadă. În acea clipă se auzi o bătaie afară în oblonul ferestrei.\nAristide nu se miră. Se întoarse spre fi-sa și-i spuse să se ducă până afară și\nsă vadă cine era.\nXVII\n– Fiindcă pe mine nu mă interesează să conduc numai eu comuna,\ncontinuă el după ce fata ieși, am fost primar zece ani, a venit războiul, am\nscăpat pe mulți de rechiziție și de front, n-am nici o pretenție! Când se\ntermină războiul și veni ordinul cu animalele de captură, să le dăm rușilor\nîndărăt, i-am băgat în mă-sa pe-ăia cu comisia lor de armistițiu, să se ducă\nla domnul general cutare sau la domnul moșier cutare (care i-a trimes fi-său",
  "maior sau colonel cai și vaci de captură), nu să-i ia tot văduvei vaca din\nbătătură, că n-are bărbat s-o apere. Să spuie domnul Terente, băga-l-aș în\nmă-sa și pe-ăsta, care veni primar după mine când se termină războiul, cum\nera gata să semneze ca un bou lista cu care venise niște hoți de pe la plasă.\nȚugurlan, care a fost și el primar o zi ca și tine, Nae, i-a dat afară din\nprimărie… Terente, care a fost numit în locul lui, nu! Zicea că e comunist\ndomnul Terente, dar prima lui iscălitură de primar „comunist“ era s-o pună\npe vacile unor nenorociți. Bagă de seamă, domnule Terente, îi zic, că o să\nrăspunzi de ce iscălești… Ce e, mă, ce cauți aici? se întrerupse Aristide\nvăzând că pe ușă fata lăsase să intre cineva.\nEra un flăcău cu o căciulă mare cât o baniță pe cap și cu o dulamă cu\nguler de oaie tot așa, deși toamna abia începuse și nopțile erau încă dulci.\n– Ce te-ai încotoșmănit așa?\n– Nea Aristide, zise flăcăul cu îndoială, văzând atâta lume adunată\nacolo…\n– Zi-i, bă, dă-i drumul, ce s-a întâmplat? aprobă totuși Aristide.\n– Au vrut unii să spargă sediul partidului comunist.\n– Ei, și?\n– I-au găsit acolo pe-al lui Gogonaru, pe Mantaroșie și pe Ouăbei, cu\nfelinarul aprins. Și ăsta, Ouăbei, le-a strigat, bă, zice, eu știu cine sunteți,\nne-a spus tot unul dintre voi, mă, a venit azi un băiat la primărie și i-a spus\npe toți notarului. Dați de dracu, dacă nu vă vedeți de treabă.\n– Și? întrebă Aristide.\nFlăcăul rânji ca un tâmpit și apoi dădu din umeri, dar nu fiindcă îi ardea\nsă dea din umeri, și era el atât de nepăsător pe cât vroia să pară; era mai\ndegrabă speriat de ceva.\n– Vreai să spui, se dumiri Aristide ajutându-l, că ăia care veniseră să\nspargă sediul au fugit…\n– S-au dus dracu’! exclamă și flăcăul venindu-i deodată inima la loc.\n– Bine, mă, Pătăleață, bine că mi-ai spus și mie, să știu și eu! Ia bea și tu\nici un pahar de vin și du-te și-ți vezi de treabă.\nȘi îi turnă unul plin, pe-al său, și i-l întinse flăcăului.\n– Tu de unde vii? îl mai întrebă, ca să zică ceva.\n– Eu sunt de gardă în noaptea asta cu alde Marin al Măriei lui Usturoi.\n– Bine, zise Aristide, dă-l peste cap și vezi-ți de garda ta.\nDupă plecarea flăcăului, Aristide îi ceru fetei un pahar curat și îi porunci\nsă-i spună maică-sii să stea afară pe pridvor să aibă grijă să n-asculte cineva",
  "la geam.\n– Iar tu du-te în prăvălie, și adu-mi mapa cu hârtii și un creion chimic…\nIsosică, zise apoi Aristide în timp ce umplea iar paharele, cu începere de-\naici înainte mă înjuri prin sat și spui că sunt așa și pe dincolo. Fiindcă zise\nel, adresându-se la toți, trebuie să ne gândim la niște inși pe care să-i\nvăpsim comuniști, să-i alegem noi să intre în partid, fiindcă nu putem să\nlăsăm comuna să ajungă pe mâna ăstora. De-aia v-am chemat! Fiindcă până\nvine Anglia și America să facă și să dreagă, noi stăm aici în zona limitrofă\nși o să pună mâna pe sat drojdia de dedesubt, nu e de glumit, înțelegeți? Tu\nînțelegi, mă, Isosică?\nAdică de ceilalți nu se îndoia, fiindcă erau toți rudele lui, iar Nae\nCismaru era un om cu mintea coaptă și sigur că înțelegea, dar el, Isosică?\n– Înțeleg, zise Isosică după ce lăsă să se scurgă clipe lungi, învăluit în\nfum de tutun și dus parcă pe gânduri de greutatea întrebării.\nFata tocmai se întorcea de-afară.\n– Era cineva? zise Aristide.\n– N-am văzut pe nimeni.\n– Spune-i mă-tii să stea pitită în pridvor, repetă el. Eu n-am nimic contra\ncomuniștilor, dacă vor să guverneze… Și noi am guvernat, continuă\nAristide. Dar ei în loc să stea de vorbă cu oamenii care sunt ceva în comuna\nasta, nu zic să stea de vorbă cu noi, că n-am pretenția, dar sunt atâția inși\ncare nu ți-e rușine să le zici dom’ primar, și să-ți scoți chiar căciula înaintea\nlor fiindcă unii sunt bătrâni și chiar și părintele are pentru ei cea mai mare\nconsiderație… Dar cum să-ți scoți căciula în fața lui Ouăbei? N-am nimic\ncu el, să-și vadă de cobilița lui, dar să nu intre el în primărie cu ea și să aibă\nși pretenția că merită. Asta e chestiunea!\nPe masă nu mai rămăsese nimic, nici fărâmituri de pâine și nici măcar\nurmă de oase, totul fusese mâncat și fata scutură și luă farfuriile și\ntacâmurile (de care de altfel nu se servise nimeni). Mai aduse însă sticle de\nvin, de aceeași culoare porfirie și turnă ea în pahare, în timp ce tatăl se\nștergea pe mâini cu un șervet.\n– Ia dă-mi acuma tu linia aia de liniat, zise el.\nȘi cu linia în mână făcu pe hârtie un tabel pe care scrise și apoi citi la\ntoți cu glas tare, însă în mod consultativ. Tabel nominal de locuitorii din\ncomuna Siliștea-Gumești care se vor înscrie în Partidul Comunist…\n– E bine așa?",
  "– E bine, aprobă Năstase mai mult curios decât convins. Și întrebă:\nAdică ce vreai tu să faci?!\nSub întrebare se ghicea totuși o îndoială, fiindcă rămăsese în aer o\nneîncredere pricinuită de apariția ciudată a flăcăului îmbrăcat toamna cu\ndulamă și căciulă de iarnă. Cum era cu ceea ce zisese el atât de hotărât mai\nînainte că n-or să-și facă ei, comuniștii, sediu în Siliștea-Gumești? Uite că\nși-l făceau.\n– E clar ce vreau să fac, răspunse Aristide neturburat, cu atât mai mult\ncu cât se dovedește că au și început să aibă și oamenii lor ascunși, nu numai\npe față, cum văzurăți și voi ce zicea băiatu-ăla al lui Pătăleață că s-a\nîntâmplat chiar în seara asta cu sediul. Mai clar nici că se mai poate! Aflăm\nnoi totul! Nu asta e important că au pus ei o tablă pe prăvălia lui Ionel. Ia\nscrie tu aici, Isosică. Numărul curent, numele și pronumele, comuna și\njudețul, ocupația și p… mă-sii! Ai scris? Unul câte unul or să se ducă\nfiecare nevorbiți între ei și neștiuți, azi unul, poimâine altul și să se înscrie\nîn partidul comunist. Scrie, Isosică.\nIsosică puse mâna pe creion și hârtie, dar ținea țigara în gură și când se\naplecă să scrie se înecă cu fumul și începu să tușească, se făcu roșu ca\nsângele.\n– Lapădă dracu țigara-aia, zise Aristide cu disprețul curat al celui care\nnu fuma. Scrie: 1. Cârcâdaț I. Badea.\nSe lăsă o tăcere. Isosică așteptă cu creionul în aer. Ce se întâmpla acum?\nCe era cu această listă care devenea un fapt, o probă? Tăcerea fu ruptă de\nNăstase.\n– Parcă ziseși că să nu pună mâna pe sat drojdia de dedesubt.\n– Da, dar nici să intre cine vor ei, îi alegem, zise Aristide.\nVroia adică să spună că ațâți câți erau drojdie din cei care urmau să fie\naleși, ascultau de ei, de Aristide și cei care erau acolo.\n– N-oi fi vrând, zise Aristide iar, să băgăm oameni care să devină\ncomuniști convinși!\n– Dar nici așa de-ăștia n-or să primească, zise agronomul.\n– Trebuie să căutăm numai de-ăia care îi știm noi și o parte din sat, dar\nnu tot satul, zise Aristide. De-aia e bun Badea al lui Ilie Cârcâdaț.\n– Bine, zise Năstase. Ei, altul, mai zise el, cu un glas de parcă ar fi fost\ncu neputință să se mai găsească unul ca ăla care fusese pomenit.\n– Păi spune tu acuma unul, zise Aristide. Ai scris, mă?",
  "Isosică nu scrisese. Rămăsese cu creionul în aer, nemișcat. Avea să scrie,\ndar parcă vroia să se țină minte că scrisul lui era pe hârtie, nu al lui Aristide\nsau al altuia. Se gândea: da, bine, avea să scrie. Dar… Și se aplecă hotărât.\nÎnainte de a începe avu un gest de școlar sau de tâmplar, înmuie întâi vârful\ncreionului în gură, apoi începu să facă prima literă. Fiindcă dedesubt nu era\nnimic, creionul găuri hârtia chiar în clipa când să rotunjească prima literă a\nnumitului Cârcâdaț.\n– Pune-i un caiet dedesubt, Lenuțo, zise Aristide. Ei, Năstase! Până zici\ntu, ia trece-l, mă, acolo pe Neagu Postu.\n– Da, zise Dan nu se știe de ce, ăsta e bun.\n– Ăsta e un om blând, lucrează la mine, când vorbești cu el trebuie să\nspui de două ori o vorbă ca s-o înțeleagă, zise Aristide.\n– Păi o vrea? se îndoi Dan.\n– Dacă îi spun eu, vrea, zise Aristide. Nu e prost, face el pe prostu,\nchestia asta cu spusul de două ori se mai și preface. Mă, Neagule, îl întreb\neu într-o zi, e adevărat, mă, ce ți s-a întâmplat astă-primăvară la deal? mi-a\nrăspuns numaidecât, a râs: e adevărat, domnu Aristide, zice. Și la te\ngândeai? zic. Mă gândeam și eu la multe, zice. Așa că vezi, e foarte bun…\n– Da’ ce-a pățit la deal? zise Nae Cismaru care tot timpul fusese ochii pe\ntoți, care cum deschidea gura se uita la el și asculta.\n– N-a pățit nimic, zise Aristide și privirea îi sticli de simpatie pentru\nomul lui. Sta și el răzimat în bâtă, pe câmpul mare și păzea caii… Și cum\nsta el așa nemișcat, cine știe cât o fi stat, s-a pomenit cu o barză pe umeri. A\nscos un urlet și a dat așa din mâini, s-a speriat și el, l-a luat barza drept\npom… Scrie-l acolo, Isosică. Neagu Postu.\n– Ăsta e numele lui adevărat? zise Isosică.\n– Ăsta e!\n– Și ce să facă ăsta la comuniști?! se miră Năstase.\n– Să nu facă ce i-o spune, zise Aristide.\n– Păi îl dă afară.\n– Până îl dă afară mai vedem noi, venim cu alții.\n– Atunci, zise Năstase, trece-l și pe Nicu-Canel.\n– Nicu-Canel, zise Aristide, da, dar ăsta e prea bun, nu e bun!\n– Beșleagă, zise Năstase.\n– Beșleagă, strigă Nae Cismaru surprins, vecinul meu.\n– Ăsta e bun, zise Aristide, dar n-o s-o ia razna pe urmă?",
  "– Nu, zise Năstase, numai când bea, dar bea rar, așa că… îl cunosc eu,\nsuntem prieteni de la școală… Stăm într-o bancă. Scoate căciula înaintea ta,\nare șapte copii, i-am dat pe iarnă vreo zece saci de porumb împrumut.\n– E rău când bea, zise Aristide, astă-iarnă când zici tu că i-ai dat sacii-\năia de porumb a vândut el ce-avea în pod și trei zile și trei nopți a băut uite\naici la mine, nu vrea să iasă afară la miezul nopții… Mi-e frică să nu spună\nla o beție că noi l-am îndemnat și atunci nu e bine.\n– Așa e, conveni Năstase și se scârboși iar și nu mai zise nimic.\n– Mă, Aristide, ce-ar fi să vorbim cu Cornel? zise Nae Cismaru.\n– Cine, ungurul?\n– Da.\n– Foarte bun, zise Aristide. Omul nostru. Și nu știe nimeni.\nPe-ăsta îl adusese în sat Anghelina Neacșii lui Tărăboanță, îl găsise la un\ntârg, era mecanic de batoze și nu prea înțelegea bine românește, dar își\nfăcuse mulți prieteni în sat. Cu Anghelina se certa în fiecare zi, dar nu se\ndespărțeau, bătrâna, Neacșa lui Tărăboanță, căreia i se spunea, nimeni nu\nștia de ce, Bibina, povestea că după ceartă îi apuca pe-amândoi, Cornel\nstriga la ea, ieși afară, Tărăboanțo, și o dădea afară și încuia ușa. Prietenul\nlui cel mai bun era unul Călin Dogaru, tot un fel de lăcătuș-mecanic, și într-\no zi ungurul a venit la el foarte nedumerit. „Ma, Caline, zice, Anghelinul\năsta al meu strigă la mine, ma, Stoica Mucedu… Cine pastele la mama al\nlui e Soica ăsta Mucedu?“ „Un prost, mă, Cornele, cine să fie, i-a răspuns\nCălin râzând“, și atunci ungurul a zis, „Păi cum, ma Caline, eu sunt prost,\nma Caline“, și s-a dus peste Anghelina și a luat-o la bătaie. Când o bătea se\nauzeau țipetele muierii până afară din sat.\n– Câți sunt, mă, ia citește, zise Aristide. Și după aceea adăugă: Scrie\nacum la numărul curent care urmează pe Fane-Marin Bâznae.\nRămaseră tăcuți. Nae Cismaru zise:\n– Cum, Aristide, nu știi? Păi ăsta e!\n– Ce vorbești? De când?\n– De curând: ăsta și cu ai lui Ghice, frații ăia doi. Ăștia au fost și\nlegionari, i-am văzut eu când au venit odată în sat, niște legionari de la\nPălămida, la un Crăciun.\nȘi Nae Cismaru le povesti la toți dacă își mai aduc aminte cum au intrat\natunci în lunile alea cât au stat ei la putere în sat, așa cam vreo zece inși în\nformație de câte doi, erau și din Pălămida și din Turnu, era printre ei unul cu\npiciorul drept răsucit și mai scurt decât celălalt. Era noroi și ningea, dar ei",
  "au început să meargă prin mijlocul drumului și să cânte, ca un pluton de\nsoldați, țineau bine pasul și aveau voci puternice, învățaseră bine cum să\ncânte în marș. Au intrat pe șoseaua mare, au străbătut satul de la un cap la\naltul, pe urmă au pierit nu se știe unde.\n– Și? zise Aristide.\n– Și la coada lor, în spatele ăluia șchiop, era fane Marin Bâznae și Victor\nBălosu, și la coadă ăștia doi ai lui Ghice.\n– Nu știam, zise Aristide. Mama lui de Bâznae. Și acum s-a repezit la\ncomuniști! Nu mi-a spus nimic, mai zise Aristide, și privirea lui avu o\nsecundă o lucire îndârjită ca de oțel. Mi-e dator cincizeci de mii de lei, i-am\ndat să-și cumpere niște cai, zălog un pogon de pământ, s-a rugat de mine cu\ncăciula în mână. Hm! vedem noi! Mama lui de Bâznae. Spuneți și voi altul.\nFiindcă fusese vorba de Bâznae, lui Dan îi veni și lui în minte unul și îl\nnumi, Țondrică Anton, și spuse că ar putea să fie bun. Era un prieten de-al\nlui, un băiat blând –, fiindcă zisese Aristide că ăștia sunt buni să nu facă ce-\no să li se spună. Țondrică, zise Dan, taman se însurase acum o săptămână,\ncu nuntă, adică pe baza că mireasa e fată mare și seara când lăutarii l-au dus\ncu ea în odaie, blândețea lui l-a cam făcut de râs.\n– De ce? zise Aristide.\n– Nu se auzea strigătul miresii dinăuntru și taică-său s-a înfuriat pe-\nafară, Antoane, zice, dacă mai stai mult intru eu și pun mâna pe ea. Până la\nurmă a ieșit bine, a țipat mireasa, și Anton când a dat cu ochii de tat-său în\ntindă l-am auzit eu cum l-a înjurat; era galben de furie alde Anton, dar tat-\nsău a râs și nu s-a supărat de înjurătură în fața oamenilor, mai bine așa decât\nsă creadă lumea că fi-său…\n– Numai să vrea ăsta, zise Năstase clătinând din cap, adică: e el blând,\ndar o să vrea să se bage?\n– Vorbești tu cu el, Dane, zise Aristide. Spune-i că e nevoie. Hai noroc,\nhai să mai bem.\nIsosică lăsă creionul jos și puse și el mâna pe pahar.\n– Mă, zise Aristide, cu un glas ca de fier, hai noroc! Aveți grijă să nu\nvorbiți cu oricine, orice. Nu e glumă!\nPaharele erau adunate în aer ca un buchet mare, așa de rubiniu era vinul\nîn ele, la lumina albă a petromaxului care sfârâia nesimțit în perete. Apoi\nbuchetul se rupse și duseră paharele sub nas.\n– Așa, făcu Aristide așezându-se la loc. Lenuțo, mai adu vreo două sticle\ndin vinul ăsta, poate ni se mai face sete. Ce zici, Năstase?",
  "– Să mai aducă, se strâmbă Năstase, ca și când pentru el totuna era dacă\nbea vin sau apă.\nTotuși parcă se mai înseninase de când începuseră cu lista: vedea parcă\no speranță clară.\n– Mai departe, Isosică, spuse Aristide, ia trece-l tu acolo pe Ilie al\nMăriei lui Usturoi. Ce ziceți de-ăsta?\n– E bun, se strâmbă Năstase pufnind, parcă ar fi vrut să spună: dacă prin\nbun trebuie să înțelegem rău.\n– De ce, surâse Aristide, Ilie al Măriei lui Usturoi lucrează la mine la\npădure, băiat bun…\n– Bun la ce? zise Năstase.\n– Așa, bun să fie văpsit comunist.\n– Băga-l-aș în mă-sa de nerod, de cine a găsit el să-și bată joc…, zise\nNăstase.\nToți știau despre ce era vorba. Unul de prin Cotocești, de unde era și\nNăstase, avea o fată fără degete, băgase, când era mică, mâna sub țest să\nscoată pâinea (maică-sa ținea vătraiul și dădea niște oale la o parte) și atunci\ns-a rupt vârful țestului, care nu se vedea că se crăpase și a căzut cu buza pe\ndegetele fetiței, care a leșinat. A făcut arsuri și a rămas numai cu podul\npalmelor, dar asta n-ar fi fost nimic, nu-i trecea sperietura nici când s-a\nfăcut mare și din pricina asta avea voința slabă, tremura dacă se răstea\ncineva la ea. Și odată a trimis-o maică-sa după bureți în pădure, că nu avea\nea degetele topite de tot și a dat peste ea ăsta al Măriei lui Usturoi. Nu era\nnimeni prin preajmă și s-a răstit și el la ea și a pus-o pe urmă jos… S-au\npomenit cu ea că a rămas însărcinată. Fata era și jumătate mută, și îi era\nfrică numai de cel care se răstea la ea în prezent, încât nu le-a fost greu la ai\nei s-o facă să spună cine a fost. S-au dus cu șeful de post peste băiat.\n– Cum a scăpat el atunci de nu l-au băgat la pușcărie? întrebă Năstase.\n– A venit la mine și mi-a spus: domnu Aristide, toată viața o să fac ce-o\nsă-mi zici, spune-i lui dom’ șef să nu mă ia la secție să mă bată. „Bine, mă,\nam zis, da’ te-ai făcut de râs, altă fată n-ai mai găsit și tu să pui jos?“\n„Domnu Aristide, zice, n-am vrut, nu știu cum s-a întâmplat…“ „Bine, zic,\ndu-te acasă și-ți vezi de treabă, dă o declarație că nu e adevărat și pe bază de\nmartori te lasă șeful în pace, îi spun eu, dar înțelege-te și cu părinții fetei.“\nS-a înțeles cu ăia să-i dea fetei, pe numele copilului, o juma’ de pogon de\npământ și a scăpat. Altfel intra la beci. Ia mai pune, Dane, din vinu ăsta, că\nmi s-a făcut sete.",
  "Și Dan umplu paharele și ciocniră iar.\n– Tu de ce ții, Vasile, paharul gol? zise Aristide adresându-se acelui\nnepot care nu scosese până acum nici un cuvânt.\n– Nu, eu nu mai beau, zise Vasile răgușit de tăcere.\n– Ce, zise Aristide, nu te mai țin balamalele?\n– Nu, am amețit, răspunse flăcăul.\n– Păi uite, Ștefan, de seama ta, parcă nici n-ar fi pus picătură pe limbă.\nTrufaș, fiul cel mic al lui Năstase râse încet, cu o semeție care se vedea\ncă o împrumuta nu de la scârbitul de taică-său, ci de la unchiu-său Aristide.\nAfară, cocoșii se porniră să cânte întâia oară. Era miezul nopții.\n– Isosică, ia du-te tu acuma pe-afară, zise Aristide, o fi adormit țață-ta\nParaschiva în pridvor și o fi ascultând cineva la geam. Ieși tu întâi, Lenuțo,\nși te uită și pe urmă Isosică să dea târcoale casei.\nFata deschise înainte ușile și Isosică ieși pe urma ei, întâi cea din tindă,\napoi de la pridvor și pe urmă de la grădiniță. Mergea înaintea flăcăului cu\ncozile pe umăr și la colțul dinspre drum al pridvorului se lipi de perete și-și\nrăsuci, în tăcere, capul și se uită spre bancă. Paraschiva, era adevărat ce\nspusese Aristide, se întinsese în pridvor și se învelise cu cojocul, dormea de\ns-auzea din drum. Isosică se lipi și el de perete lângă fată și atunci ea se\ntrase repede îndărăt și se întoarse în casă. Însemna că văzuse pe cineva și se\nsperiase. Isosică se uită mai bine, se dădu jos în grădiniță și ieși sub\nacoperișul cârciumii. În spate, spre drum, se vedeau obloanele ferestrei\nodăii de unde ieșise. Nici un fir de lumină nu se zărea pe sub ele. Dar nu era\nnimeni și nici nu putuse fi, chiar dacă ar fi fost și-ar fi fugit, s-ar fi văzut, n-\navea pe unde s-o ia ca să se topească. Isosică rămase câtva timp în mijlocul\ngrădiniței, ca o umbră. Pe lângă el i se ridicau până la genunchi flori mari,\ncârciumărese cu tija grasă și zorele care se urcau peste toți stâlpii casei lui\nAristide, până la acoperiș. Nu era absolut nimeni și cerul de miezul nopții\nera plin de lumină, cu toate că luna lipsea, iar satul, după ce foșnise la\ncântecul cocoșilor, căzuse acum în tăcere. O singură dată se auzi de pe\nundeva de departe un șuierat lung și gâlgâit, care se stinse și el și liniștea\nrecăzu.\nPe la al doilea cântat al cocoșilor terminară lista, și Aristide o luă și făcu\no copie după ea, pe care i-o dădu lui Isosică. Originalul cu scrisul lui Isosică\nrămase la el, la Aristide, și îl vârî în portofel. Pe aceste liste Isosică fusese și\nel trecut, deși el spusese că nu e nevoie, se ține el minte și fără listă, nu e\nnevoie să se citească acolo ca să-și aducă aminte cum îl cheamă.",
  "– He, he, he, râsese Aristide, he, he, he, auzi ce-a zis, băiat deștept. Nu\ndegeaba spune lumea că e al meu, he, he, he… Mai deștept decât fi-meu\nTache, care nu știe decât să guițe și să dea cu pumnii în oameni la moară.\nCu toate că trecuseră aproape zece ani și în răstimp se rostogolise peste\ntoți un război, Aristide nu uita nici acum istoria din anul acela, cu bătaia lui\nTache la moară. Țugurlan se întorsese de la pușcărie după câteva luni:\nAristide plătise un avocat să-i facă recurs după ce se împăcase cu el tot prin\nintermediul avocatului, iar unii tot îl mai înjurau pe Aristide că nu trebuia\nel, pentru fi-său Tache, să-l pună pe domnul Florică să-i facă lui Țugurlan\nproces. Numai puțini știau – și îi dădeau dreptate – că nu din pricina lui fi-\nsău Tache nu-l iertase el de la bun început pe Țugurlan, ci pentru că ăla\nsărise la el în fața primăriei și îl dăduse cu ceafa de perete și îi crăpase\npielea capului. „De ce, întreba Aristide când venea vorba despre asta și\ncineva îi spunea că n-a făcut bine ce-a făcut, de ce să sară la mine? Că nu-i\nfăcusem nimic, pusesem doar jandarmul să-l ia și să-i dea câteva de ochii\nlumii, că nu mi-era mie că îl umpluse pe Tache al meu de borș, și Tache mai\nda în unii și eu i-am spus mereu să se astâmpere, că o s-o pățească într-o zi.\nDar el a sărit atunci la mine, mi-a înfipt mâna în beregăți și a început să mă\nînjure. De ce? Îi făcusem ceva? Nici nu mă gândeam să-l bag la pușcărie,\nm-ați văzut voi vreodată că am băgat pe cineva la pușcărie? Din contră i-am\nscăpat pe toți care au venit la mine și m-au rugat…“\nAici așa era, și faptul că întorcându-se de la închisoare Țugurlan nu-l\namenințase și nu-i făcuse nimic lui Aristide arăta că într-adevăr cei doi,\nchiar dacă nu se împăcaseră în fundul sufletului, încercau să se uite unul pe\naltul ca și când n-ar fi fost nimic între ei…\nXVIII\nAmintirea preotului plecat se șterse însă curând din sufletul Catrinei și\nura ei împotriva lui Moromete ieși iar la suprafață. Drumul pe care apucase\nNiculae nu-i plăcea și îl învinuia de acest lucru pe taică-său, dacă nu s-ar fi\ndus în anul acela la București… Și întâmplarea de atunci, după ce stătuse\natâția ani la întuneric, izbucni iar la lumină cu o forță sporită. Vrând să se\napere, Moromete se prefăcu că nu înțelege legătura și spuse că de ce,\ndrumul era foarte bun, se spunea înainte că dacă vin comuniștii la cârma\nțării o să mănânce lumea. Uite că au venit și…",
  "Într-o zi însă Niculae se întoarse în sat și dezminți această părere naivă a\ntatălui său. Iată ce se întâmplă…\nSunase Bărăgan cu goarna să se strângă lumea la primărie că are iar\nnotarul nu știu ce să le spună. (Nu plecase încă din sat acest notar.)\nMoromete, ca de obicei, nu se duse, deși Bărăgan, trecând prin dreptul\nporții lui, îi spusese cu glasul lui spart, pe lângă care al lui Dumitru lui Nae\npărea cu totul obișnuit, ca al oricărui om, iar al oricărui om părea o șoaptă\npipernicită:\n– Du-te, bă, Moromete, pe la primărie, că a venit alde fi-tău să țină un\ndiscurs!\n– Și ce, bă, Bărăgane, răspunse Moromete din curte, fără mine nu poate\nsă-l țină?\n– Ordin de la notar să se strângă toată lumea, zise Bărăgan fără să fi\nauzit, căci forța glasului lui și a goarnei în care sufla micșora pesemne atât\nde mult tăria vorbelor altora, încât urechea lui nu le mai prindea înțelesul.\nDrept care Moromete îl înjură din curte cu admirație și pe el și pe notar\nfără teamă că Bărăgan l-ar putea auzi. Într-adevăr, de când plecase, nimeni\nnu-l mai văzuse pe Niculae prin sat, dar nu numai pentru asta lumea se\nadună la primărie în număr mare. Erau, de la o vreme, din ce în ce mai\natenți cu acești trimiși fiindcă unora începuse să nu le placă deloc ce făceau\nalții și altora nu le plăcea câtuși de puțin ce făceau unii. Partidul comunist\navea el sediu aici și mai erau și alte partide cu fel de fel de denumiri în care\nse înscriau mulți, dar adevăratele partide de dinainte de război nu mai erau\nși nu prea înțelegeau unii cum se întâmplase acest lucru. Mai mult chiar, nu\nînțelegeau nici cum vechii țărăniști și liberali stăteau cu mâinile în sân și se\nuitau la valul care îi îneca fără să facă nimic… Aristide, nu se știe de ce, își\nvânduse moara și își cumpărase un restaurant la București, se lăsase de\npolitică, nu mai știa nimeni ce e cu el… Trebuiau deci ascultați cu grijă\nmare acești tineri ca alde Niculae ăsta, fiindcă trebuia descifrat totul mai\ndinainte, pentru a preîntâmpina pregătiți răul, sau, dacă va fi cumva cazul,\nde luat parte cât mai mult la eventualul bine, cum făcuseră cu moșioara\nEpiscopiei, care e drept că abia le ajunsese pe-o măsea, dar oricum fusese și\nasta ceva… Numai un prost ar sta acasă liniștit, după un război în care\nNeamțul a încercat să dea și până la urmă a mâncat bătaie de la Rus și când\nun comunist vine aici înaintea ta și zice: puteți să luați pământul care mai e\nal vreunui moșier, și pământul să fie luat și să nu vie nimeni, nici armata și\nnici jandarmii să te împiedice. Poți afla multe de la un băiat cu caș la gură,",
  "dacă ai puțină minte, și poți ghici din vorbele lui, cu mult înainte, la ce te\nmai poți aștepta în viitor. Așa că veniseră în număr mare, în cămăși și\nizmene, unii desculți și alții încălțați și cu chimire sau brâie roșii cu o\nsimplă curea peste ele, cu pălării care fuseseră odată negre, unii cu bastoane\ncu gogă la cap, solemni, alții mititei, slabi și cu o licărire atât de mică de\nsperanță în luminile ochilor încât semăna mai degrabă a disperare, și stăteau\ntoți împrăștiați în fața acelui băiat, fiecare având aerul că s-a oprit aici ca\ndin întâmplare și că nu va asculta mult și își va continua drumul spre\ntreburile lui care poate că nu păreau unora așa de importante cum erau cele\nde genul celor de față, dar erau în orice caz mai stabile și mai durabile,\npentru că fără ele nimeni, de nicăieri, nu putea trăi… Și atunci sigur că n-\naveau să piardă aci decât câteva minute, să mai vadă și ei cine ar putea\ncrede că îi poate învăța pe ei ceva, afară doar cum să-i tragă pe sfoară, să le\nia produsele și vitele dacă s-ar putea, pe nimic: dar de stat să audă ce e, or\nsă stea! Iar locul era același de aproape o sută de ani, cam de când se\nridicaseră, așa cum arătau acum, biserica, școala și primăria, aceste trei\npuncte de sprijin ale satului, toate trei având pământul foarte bătătorit la\nintrare, biserica și școala mai mult, fiindcă aveau curte, primăria însă n-avea\ndecât una mică în care era ținută șareta primarului și un obor necesar\nînchiderii vitelor contraveniente sau sechestrate pentru impozite, încât\nadunările de la primărie aveau loc chiar în mijlocul drumului, cele mai\nscurte bineînțeles, cum era cea de față, cu un caracter oficial sau\nsemioficial, cele electorale sau culturale fiind înghesuite tot la școală.\nNiculae începu să vorbească și unii plecară aproape imediat, lămuriți:\nbăiatul vorbea ca și notarul, doar poate cu mai multă patimă, că au făcut\nreforma agrară (ce reformă? care reformă?), că au răsturnat dictatura\nfascistă și altele de același gen. Cei mai mulți însă rămaseră fiindcă nu era\ndeloc limpede unde vroia el să ajungă, și nu trecu mult și aflară ce era: cu\ntoate ocolișurile pe care le făcu vorbitorul, el nu putu să-i facă să nu\npriceapă că nu era la mijloc nici o neînțelegere care în cazul de față ar fi\nputut îndulci lucrurile. Dincolo de frazele lui acaparatoare reieșea că\npartidul comunist consideră că nu era deloc bine ce se petrecea aici prin\nsatele astea cu moldovenii goniți de secetă, rătăcind și dându-și haina din\nspinare pentru o bucată de pâine. Și nu numai că consideră, spuse băiatul,\ndar chiar se opune și face apel la toți să se prezinte și să vândă la prețul\noficial cerealele destinate acestor oameni bătuți de soartă, la centrele ce se\nvor forma în acest scop și că să se gândească fiecare ce-ar fi dacă lucrurile",
  "ar sta invers și ar fi ei în locul moldovenilor și moldovenii în locul lor?\nVorbea bine și dacă n-ar fi vorbit exact despre ceea ce vorbea, mulți s-ar fi\nminunat, după cum chiar se întâmplă, dar aceștia fiindcă nu înțelegeau sau\nnu se considerau practic în cauză, fiindcă nu le prisosea nimic, abia le\najungea lor din cât făcuseră. Dar nu erau numai dintre ăștia adunați acolo.\nÎn acest timp apăruse pe dealul care urca cu zece cincisprezece metri\nsatul mai sus, și la poalele căruia se afla primăria, un car cu boi. În el stătea\nun flăcău și el intră liniștit în mulțime, silind toată lumea să se desfacă și să-\ni lase drumul liber. Un om mai în vârstă, adică cu o experiență oarecare în\nceea ce privește autoritățile, ar fi înțeles ce era acolo și ar fi ocolit din\nvreme pe o uliță dosnică.\n– Treci, mă, și tu cu boii mai repede, zise șeful postului de jandarmi,\nunul nou, cel vechi, căruia îi luase Tugurlan pușca, ieșise la pensie și\nplecase din sat.\nPărea în trecere pe-acolo, dar nu era, avea și el ordinele lui, însă nu prea\nhotărâte, cum învățase el înainte. Ce era asta? O întrunire legală sau una\nparticulară? Și contra cui se apăra aici ordinea, în caz de dezordine, contra\nțăranilor, sau a băiatului ăla care nici nu se legitimase? Încât el se adresase\ncelui cu boii cu îndoiala și pe chip și în glas, care de altfel tot nu înțelesese,\nzdroncănitul căruței, boii uriași din fața sa și vederea simplă a mulțimii\nfiind de ajuns pentru înțelegerea lui, că adică toate acestea existau și mai\nmult decât atât ce mai putea fi? Oameni adunați acolo de pomană, care\nfăceau totuna cu galbenul de miere al luminii soarelui, care bătea din plin la\nora aceea peste întreg pământul.\nO babă profită și ea de această spărtură făcută în mulțime de carul cu\nboi și trecu cu niște pui de gâscă, cu o expresie la fel de călătorită ca și a\nfeciorului, deși ea mergea desculță pe jos… Iar șeful postului de jandarmi\nse îndepărtă și el, având aerul că aceste întruniri civile erau totuși perfect\nlegale și nu-i inspirau nici un fel de neliniști, fiindcă era de față notarul și\nasta însemna că și el și primarul știau ei ceva, altfel n-ar fi sunat cu goarna.\n– Om vedea noi atunci ce-am face, ne-om descurca noi și fără tine, zise\ndeodată, cu o voce spartă, unul dintre cei cu chimir. Și se adresă apoi\ncelorlalți: ia dați-l jos de-acolo pe băiatu-ăsta a lui Moromete. Alde tat-său\ns-a procopsit chiar de dimineață cu o pereche de cizme noi pe un dublu de\nporumb și fi-său ne face propagandă să dăm partidului comunist să împartă\nel egal la toată lumea. Du-te, măi băiatule, și vezi-ți de treabă, nu veni tu\naici să ne înveți pe noi cum să trăim, oameni bătrâni.",
  "– Foarte rău că și tata s-a luat după alții, fără să-și dea seama că cu o\ncizmă nu te procopsești, dar pe ăla îl faci și mai nenorocit…\n– Dacă are cizme noi, nu e el așa de nenorocit, zise unul desculț, având\naerul că nu s-ar da nici el în lături până nu l-ar vedea pe acela cu totul\nnenorocit, desculț și fără cămașă pe el, adică fără nimic de tot, să-i mai\nrămână doar sufletul, atunci poate că nu i-ar mai lua nimic…\nCâteva râsete arătară că deși oamenii nu au fost câștigați de partea\nvorbitorului, totuși n-au fost îndepărtați, li se mai putea vorbi încă, ceea ce\ntânărul activist și făcu.\n– Domnilor! răcni atunci unul din ei, ca și când spusele oratorului ar fi\najuns la acea margine unde lucrurile, nemaiputând fi întinse mai departe,\ntrebuiau oprite cu orice preț, permiteți-mi, domnilor!\nȘi cum nimeni nu se grăbi să-i facă locul pe care și-l pretindea\nînaintând, începu să și-l croiască cu bastonul în mână, dând pe unul și pe\naltul la o parte și oprindu-se în mijlocul adunării. Era un ins cu fața trasă,\nras complet și îmbrăcat într-un costum negru, cu pălărie bună, pe care când\nscoase răcnetul o dădu pe ceafă cu mâna în care ținea bastonul. Părea să fie\nprăvăliaș, funcționar sătesc, sau chiar învățător și chemarea să i se permită\nsă vorbească o făcu cu o voce cu prelungiri oratorice gâtuite, parcă de\nnebun, pe care de altfel le și reluă și le păstră tot timpul cât vorbi,\nproducând asupra celor adunați, așa cum se dovedi, o adâncă turburare.\n– Domnilor, zise el ridicând bastonul în aer și subliniind cuvintele\nzgomotos și agitat din tot trupul și mai ales cu pieptul și brațele cu care\ndescria prin aer gesturi ca de prooroc care anunța venirea apocalipsului,\nastăzi, domnilor, nu trebuie să fii comunist. Trebuie să fii… trebuie să fii…\nanti-comunist!!!\nAsta era tot ce avusese de spus și îi lucea în priviri o convingere holbată\ncă a spus ceva atât de important și hotărâtor încât după aceea nu mai era\nvoie să nu se mai întâmple o dărâmare. Și într-adevăr horcăitul lui\ndemențial stârni îndată tumult și începură să se audă glasuri care cu greu ar\nfi putut fi închipuite cu câteva clipe mai înainte. Parcă erau zbierete de\nmăgari furioși, loviți de strechie, sau lătraturi de câini flocoși, întărâtați cu\nciomagul de-a lungul gardurilor. N-or să dea nimic, se auzeau glasurile lor\nurlate atât de tare că se pierdeau în propria lor răgușeală furioasă, nimic nu\nvor da, nici un bob, știu ei ce fac, treaba lor, sunt stăpâni pe târla și pe\npământurile lor, să se ducă în p… mă-sii toți ăia care fac pe deștepții cu\ncentrele lor de colectare cu tot. Să nu îndrăznească să vie cineva să le spună",
  "lor ce au de făcut, să facă la ei acolo la oraș, dacă vor să fie mai cu moț și să\nle dea ei moldovenilor să mănânce, și să-i țină la ei, dacă sunt așa deștepți.\nCe e asta, să facă ei astfel de centre, cine le-a spus să le facă, i-a rugat\ncineva? Păi dacă nu i-a rugat nimeni, de ce se amestecă, de ce nu-și văd de\ntreburile lor, cu politica lor? Au politica lor, au ajuns la putere, ce mai vor?\nSă-și vadă de partidul și de ce mai au ei acolo la oraș, sindicatele-alea, și ce\nmai au… Taci că se găsiră miloșii să vină aici și să facă ei pomană altora,\ndar nu din buzunarul lor. Uitaseră parcă de Niculae, băiatul lui Moromete, și\nmai târziu, dezmeticindu-se, cei cu scaun la cap spuseră că dacă au fost ei\nvinovați că și-au pus mintea cu el, și el dacă ar fi înțeles în minutele alea că\ntot ceea ce auzise nu i se spunea lui personal, ci celor care îl trimiseseră și\ncă ei făceau asta acum fiindcă își dădeau foarte bine seama că nu mai au pe\nnimeni stăpân, și că și lui Aristide i se mai tăiase nasul și nu vroiau să vie\nalții noi peste ei nu s-ar fi întâmplat nimic, s-ar fi putut cel mult retrage din\nfața lor și să se facă astfel nevăzut, lămurind, fără o înfruntare nelalocul ei,\naceastă ieșire a lor care „depășise marginile“, era adevărat, dar începuse și\nlor să le fie frică de ce se spunea, că o să li se ia pământul și trebuiau să se\nopună acuma, cât mai aveau timp. Niculae însă se încorda ca un arc în fața\nlor, și deodată răcni el însuși cu o voce parcă plină de triumf:\n– Ba o să dați!\n– N-o să dăm! urlară atunci și ei, cu ochii roșii și îngrămădindu-se\namenințători și ațâțați cum nu se mai poate.\n– Ba o să dați, strigă și Niculae cu vocea ca o lamă sclipitoare.\n– N-o să dăm!\n– Ba o să dați!\nAtunci ei se îmbulziră pe scări și puseră mâna pe el. Îl traseră în jos de\npe trepte, îl înghesuiră cu burțile lor revărsate peste chimir și începură să-l\nlovească. Individul în negru îl izbi cu bastonul în gât și numai o mână\nridicată în aer, care ea însăși vroia să dea, feri capul băiatului de o nouă\nlovitură de baston care poate că l-ar fi dat gata. Stătea mai departe între ei,\nînfipt ca o vergea, cu chipul ca piatra albă, cu privirea lucind și repetând din\npricina surâsului care îi înțepenise pe figură, prevestitor și sarcastic:\n– Ba o să dați! O să dați!\n– Uite că dăm! strigau ei înăbușindu-l cu suflarea gurilor lor deschise,\nînghiontindu-l, împingându-l, plesnindu-l peste obraji, uite că dăm, să te\nsaturăm, să te înveți minte altă dată să mai vii în mijlocul nostru să ne spui\ntu ce trebuie să facem.",
  "Sări notarul și îl trase din mijlocul lor, îl vârî în biroul lui și încuie ușa\ncu cheia. Nu era însă nevoie, nimeni nu urcă treptele primăriei să-l\nurmărească, se potoliră repede și o jumătate de oră mai târziu putu să iasă și\nsă treacă chiar printre ei, fără să-i mai facă nimic, păreau că nici măcar nu\nse uită la el, parcă ar fi trecut nimeni printre grupurile lor dese și nemișcate.\n– Sări, mă, Moromete, și du-te și apără-ți băiatul, strigase din drum Stan\nMoameș, cu un glas de parcă ar fi fost vorba nu de băiatul altuia, ci chiar\nde-al lui.\n– Da’ ce, mă Stane, l-am trimis eu acolo? răspunse Moromete înfuriat.\nBine i-au făcut, să se învețe și el altă dată să-și mai pună mintea cu toți\nproștii. Vor ei să schimbe lumea, că n-o schimbară alții mai deștepți, o s-o\nschimbe Marin al lui Radu Lungu cu Ouăbei! Uită-te și tu la el faptă, vine\nîn sat și nu dă și el întâi pe-acasă, că are și el o casă aici unde a copilărit și a\nînvățat carte, i-o fi și lui dor de ei, de mă-sa și tat-său…\nCând dăduse acest răspuns Moromete crezuse că Stan Moameș vrusese\nadică să spună nu că Niculae ar fi pățit ceva la propriu, ci l-o fi încolțit\ncineva cu vorba, din ăștia colțoșii fără nimic în cap care n-au altă treabă\ndecât să ia seama la ce spune un copil. Când însă auzi ce s-a întâmplat\nalergă acolo oprindu-se în drum pe la Parizianu, luându-l cu el, dar Niculae\nnu mai era de mult la primărie, iar cei adunați acolo aveau chipurile tăcute\nși trase în jos și arătau acum ei înșiși triști și întunecați de pornirea care îi\nîmpinsese până acolo încât puțin le lipsise să nu devină niște ucigași…\n– Frumos vă stă, mă, vă muma în… de nenorociți, spuse Moromete\nrostogolindu-și ochii în fundul capului. Și proști sunt și ăștia, ‘le muma în…\nși lor, că vă cheamă pe voi să vă spună cu frumosul, în loc să pună parul pe\nvoi să vă sature!\n– Asta ai făcut din copilul tău, strigă Catrina fără cruțare. Să ajungă să\nfie omorât de oameni, că n-ai vrut tu, de dragul ălora, să-l mai lași să-și\nurmeze darul cu care l-a înzestrat Dumnezeu… Dar nu e nimic, mă duc eu\nși-i spun, că el nici nu știe, și să nu te mai vadă pe urmă la față câte zile ai\navea… Te-aranjez eu pe tine, n-ai nici o grijă…\nÎntr-adevăr, nimeni nu putea s-o împiedice să facă ceea ce spunea…\nMoromete arăta îngrijorat… Asta ar fi fost cu adevărat o lovitură… Tăcea,\nși chipul lui, care se trăgea parcă în jos, arăta că rezistența lui slăbea și că\nîndura din ce în ce mai greu această luptă în care mama dovedea dimpotrivă\ndin ce în ce mai multă putere. Nu se mai temea nici de plecările lui de-\nacasă, căci întoarcerile îi erau din ce în ce mai puțin târzii și îl aduceau",
  "îndărăt din ce în ce mai mult la fel cum plecase. Într-o zi își rupse cămașa\nde pe el și începu să se vaite cu un glas plin de jale zicând că mai bine ar\nveni o moarte să-l ia și să scape… Și se puse la pat, nu se mai sculă și nu\nmai vru să mănânce.\nXIX\n– Am simțit eu, zise atunci Catrina cu un glas înalt în care răzbunarea se\nhrănea acum cu nesaț parcă chiar din spinarea lui Moromete întors cu\nspatele spre ușă. Ai intrat în anul morții! Mă duc la ailaltă în vale și o s-o\niau cu mine și pe Ilinca, iar Tita s-o prind că îi calcă talpa pe-aici. Că o să\nmori și nu te-ai îndurat să ne treci casa pe numele nostru, o să aibă acum\ngrijă de tine Guica, o să vie din smârcurile iadului să-ți ție lumânarea.\nȘi începu să dea jos păturile și velințele de pe lada cea înflorată în care,\ndupă părerea lui Paraschiv, Nilă și Achim, zăceau pe fund mamudele și\nicușari de aur din munca lor, scoase din ea hainele ei bune, se îmbrăcă cu\nele, făcu un pachet din altele și plecă lăsând totul vraiște, să se uite mai bine\ncel ce zăcea la acest dezastru și să vadă și el cu ochii soarta pe care singur\nși-a pregătit-o. Veniră fetele și aranjară totul la loc, se apropiară de tatăl lor,\nîi puseră mâna pe umăr, îl hâțânară: Tată, ziseră, să chemăm un doctor, ce te\ndoare?\n– Nu mă doare nimic, răspunse el cu un glas stins și senin, de om care n-\no mai duce mult și nici nu mai știe ce spune.\nȘi în prima noapte când Catrina lipsi de-acasă el o întrebă pe Ilinca în\nacelași fel pierdut în neștiința mintii în care cad, după cât se pare, toți cei\ncărora li se apropie ceasul:\n– Unde e mă-ta?\n– La Alboaica, răspunse fata înfuriată.\n– Și ție nu ți-a spus să te duci cu ea? se milogi subțire glasul stins al lui\nMoromete.\nFata nu înțelese:\n– Ce zici, tată?\n– Tu nu te duci și tu după ea? Nu ți-a spus să te duci?\n– Ba mi-a spus, da’ ce eu mă iau după capul ei?!\n– Aoleo cum mă dor oasele, gângavi Moromete și cuvintele i se pierdură\nîntr-o tuse de moșneag prăpădit care știi când începe, dar nu știi când se\ntermină, ahî, ahî, poate s-o țină și până dimineața.",
  "Îngrijorate, fetele se sfătuiră între ele ce să facă, fiindcă le era frică de\nmaică-sa… Cea mare, Tita, primise ea două pogoane când se măritase, dar\nCatrina, prevăzătoare, nu i le trecuse pe nume nici până acum și nu vroia să\nse certe cu ea fiindcă Niculae, plecând de-acasă, declarase că el n-are nici-o\npretenție la pământ și deci puteau spera ca mama să le mai dea câte-un\npogon în folosință, adică fiecăreia câte trei, dacă nu-i ieșeau din vorbă. Dar\ncum să nu-i iasă din vorbă fără să se facă de râs în sat că au avut dreptate\ncei trei când au fugit de-acasă și Guica, toată viața, că sunt niște cățele care\nle-au mâncat munca și averea ălora și acuma uite că se adeverește, l-au lăsat\nacolo să moară singur? În acest timp Moromete zăcea nemișcat în pat, îi\ncrescuse barba mare și abia mai putea ieși până în grădină sprijinindu-se în\nciomag și ținându-se de uluci. Tita și Ilinca se hotărâră să facă așa: să se\nducă peste mama lor la Alboaica și să-i arate că lumea abia aștepta să le\nvorbească de rău; că dacă pentru Tita nu mai e vorba de măritiș, Ilinca e\nnemăritată și ajunge câți băieți i-a gonit până acuma de la poartă, nu mai are\nchef să i-l gonească și pe-ăsta de-acum, mai bine se lipsește și de pământ și\nde tot, îi spune băiatului ce fel de mamă are și dacă el nu zice nimic și o ia\nși fără, se duce după el acolo la Ploiești și îndărăt s-o mai vază nu se mai\nîntoarce niciodată.\nIlinca avea acum aproape douăzeci și opt de ani și într-adevăr viața ei de\nfată nu fusese ușoară, din pricina mamei, care sărea cu gura pe ea de fiecare\ndată când băiatul cu care era ea în vorbă venea seara la poarta lor și fluiera\ns-o scoată din casă. I se făcea rău mamei când auzea acest fluierat, și parcă i\nse aprindeau flăcări de ură în ochi când se uita la ea și o vedea repezindu-se\nla oglindă să se dreagă înainte de a o zbughi pe ușă: „Du-te la șanț, îi\nspunea, să te întinzi în el ca Sora lui Ilie Pipa… Că numai asta știți, și la\nDumnezeu nu vreți să vă gândiți!“ „Da, răspunse în cele din urmă fata,\nscoasă din minți de îndărătnicia smintită cu care maică-sa i se punea înainte\nîn prag și nu vroia s-o lase să iasă, parcă tu mult te-ai gândit la Dumnezeu\ncând ai fost fată. Dacă nu mă lași în pace să știi că mă mărit ca Alboaica\nfără să te întreb și n-o să mă împac cu tine câte zile oi avea!“ Dar mama nu\nse sperie și greu de spus dacă anii care trecuseră și nehotărârea fetei nu\naveau ca pricină și persecuția aceasta a ei fără măsură, ațâțând-o pe fată\nneîncetat cu vorbe care nu o dată o făceau să i se aprindă obrajii de rușine,\nsau s-o apuce plânsul și să țipe în gura mare: că o să fugă de-acasă cu\nprimul care avea s-o ceară, sau să înceapă cu maică-sa o luptă fără milă și\nîntâmplă-se pe urmă ce s-o întâmpla, chiar dacă una din ele avea să intre în",
  "mormânt. Așa de tare ajunseseră să se urască. Avu însă noroc, băiatul pe\ncare îl cunoscuse în ultima vreme, deși nu avea mai mulți ani decât ea, era\nun înțelept, cum se întâmplă nu o dată, și el nu fluieră seara la poarta ei, ci\npur și simplu intră în casă și făcu acest lucru ziua, și zise „sărut-mâna“\nmamei și se purtă nu se știe cum că rămaseră toți înmărmuriți: mama se\npotoli deodată ca un cazan în care ai fi vărsat o căldare de apă rece, ura fetei\nse topi și ea, iar Moromete începu să discute cu acest străin ca și când l-ar fi\ncunoscut de mult, deși el era de pe undeva din Ploiești, lucra la aviație, pe la\nmagaziile de scule… Fiindcă în apropierea gării, pe întinderea netedă a\ncâmpiei se construise un aerodrom pentru avioanele astea noi care zburau\nca glonțul.\nAmenințarea fetei celei mici își făcu efectul, și mama se întoarse acasă,\ndar nu trecu bine pragul că din pat se auzi o voce înăbușită care nu mai avea\nde mult puterea să facă frică, dar al cărei gât păstrase totuși bine amintirea\nsunetului care făcea teamă:\n– Cine e?\n– Eu sunt, zise mama sfidând, nu pentru tine am venit, pentru fata asta\ncare se mărită, da’ să nu te-aștepți că o să murim de grija ta.\n– De ce să mori de grija mea, zise Moromete distinct, ți-a cerut cineva\nsă mori? Te-ai dus la ailantă în vale, de ce te-ai întors?\nȘi spunând acestea se mișcă încet în pat, ca și când ar fi vrut să se\nculcușească mai bine și să bolească mai departe, fără să-și arate fața\nbărboasă.\n– Știu, zise el, că dacă n-ar fi fetele astea nu mi-ai da nici o cană cu apă.\nAșa că…\nSe făcu tăcere. Mama se dezbrăca de hainele bune cu care venise și nu\nrăspunse decât târziu:\n– Așa că ce!? Le-ai făcut și le-ai crescut tu? Ce le rămâne lor de pe urma\nta? Vezi bine că ai intrat în anul morții și nu te gândești să le dai și lor câte-\nun pogon de pământ!\n– De unde știi tu că am intrat în anul morții?\n– După fapte, răspunse Catrina fără șovăire; și adăugă: faptele te-au pus\nla pat!\nÎn clipa aceea Catrina nici nu se uitase la el, și nu văzuse cum Moromete\nfăcuse unul din marile lui gesturi de odinioară, pe care ea i le cunoștea\ntotuși atât de bine. Ridicarea brațelor spre cer, întinderea lor în formă de\ncruce, pornirea bruscă din loc cu pași înfricoșători prin disperarea care le",
  "dădea un impuls atât de încordat, sau mișcarea care îi înmuia ei totdeauna\ninima altădată și îl ierta de tot ce făcuse și avea să mai facă: izbirea\ngenunchilor cu amândouă palmele, însoțită de un geamăt adânc de\nsuferință…\n– Faptele mele crezi tu că sunt rele ca să mă vezi murind? strigă el cu o\nvoce de o tărie uluitoare. Eu să mor din pricina faptelor mele? Atunci toată\nlumea să moară și să mori și tu, n-ai mai ajunge să treci pragul.\nȘi deodată se dădu jos cu mișcările vânjoase ale unui om pe deplin\nsănătos și sigur de sine și se ridică în picioare cu amândoi pumnii încleștați\nridicați în sus să lovească. Catrina țâșni spre ușă, și ieși afară ca și când n-ar\nfi fost în odaie. Moromete ieși după ea cu pași care făceau să duduie\npământul, dibui după scară după același par de porumb cu care îi ciomăgise\npe cei trei înainte de a fugi și se luă după ea.\n– Stai pe loc că te omor, strigă el alergând. Ai zis că te duci la ailaltă în\nvale și mă lași aici să mor singur. Du-te la ailaltă în vale, mâncate-ar\npământul!\nȘi ridică ciomagul să-i reteze picioarele. Catrina își pierduse firea,\nfiindcă în loc să iasă la drum, unde ar fi scăpat, o luase pe după colțul casei,\ndar nu-și pierduse și instinctul, căci fugea ca o fetiță de doisprezece ani, îi\nsfârâiau călcâiele. Moromete alerga și el din răsputeri, cu parul în aer, dar\nera departe de a o prinde, însă era limpede că o zăpăcise, nu vroia deloc să\npărăsească împrejurul casei, cu toate că de câteva ori Moromete fusese gata\nsă arunce după ea cu parul; dar în aceeași clipă ea pierea pe după colț…\nLumea ieșise într-o clipire la porți și se uita și unii aveau pe chip uimire:\nnu le venea să-și creadă ochilor. Și în casa asta, parcă spuneau ei cu tristețe,\nse întâmplă astfel de lucruri? Nu s-ar fi putut să nu se fi întâmplat? Bietul\nnea Ilie, a căzut și el odată bolnav și uite ce-a pățit, nici să bolească liniștit\nnu l-a lăsat asta care se duce în fiecare duminică la biserică. De ce s-o mai fi\nducând! Unul dintre ei, un bărbat aproape mic de statură, tânăr să fi avut\ntreizeci și cinci de ani, cu o privire de om atât de bun, încât te întrebai dacă\nnu cumva el e așa de bun fiindcă nu e în stare să fie rău, intră hotărât în\ncurtea vecinului (căci era un vecin, îl chema Cârstache al lui Dumitrache) și\nîi tăie drumul lui Moromete desfăcând brațele ca să nu-l mai lase să treacă.\n– Nea Ilie, măi nea Ilie! se auzea glasul lui cu o tonalitate egală și\ninsistentă. Nea Ilie, măi nea Ilie. Nea Ilie, măi nea Ilie!\nMoromete aruncă din mâini, cu o vigoare iarăși de neînțeles pentru un\nom bolnav, parul, și gemu:",
  "– O, zise el, mă Cârstache, mă! Mă Cârstache, mă! Mă Cârstache, mă!\nApoi după o lungă tăcere continuă: Mă, nu mai vreau decât un singur lucru,\naltceva nu doresc: să se ducă, să nu-i mai aud glasul, să plece…\n– Ei, ho, c-o să plece, nu era nevoie să se uite lumea la noi ca la țigani,\nspuse Ilinca din pridvor, supărată pesemne numai din pricina asta. Ziceam\ncă ești bolnav și tu te prefăceai! Mă miram eu cine umbla în cușniță după\npâine și lua brânza din borcan. Că mie îmi spuneai că nu suporți decât\n„puțin lapte“, se maimuțări Ilinca. Ie-te-te!\nCatrina însă plecă de-acasă și nu mai ținu seama de amenințarea de mai\nînainte a Ilinchii și îi spuse că ori merge cu ea la ailaltă în vale până se\nmărită, ori nu-i dă nimic ca zestre, și o să le dea pământul copiilor\nAlboaicii, că tot are ea mulți și bietul Albei muncește din zori și până în\nnoapte ca să-i ție. Să aleagă.\nSperiată de astă dată, Ilinca spuse că o să vină, gândindu-se în același\ntimp cum să facă să nu se certe cu maică-sa pentru totdeauna. Fiindcă n-\navea două, avea una singură și nimănui nu-i e ușor să rămână fără mamă,\noricât de mari și de îndreptățite ar fi pricinile care ar îndemna-o să rupă cu\nea. Și atunci se gândi la Niculae. Să vie Niculae pe-acasă și să încerce el să-\ni împace pe părinți. El era bărbat și după câte știa ea pe tatăl ei îl durea\nfaptul că el, Niculae, nu venea pe-acasă decât o dată pe an, când avea\nconcediu, deși ar fi putut să vie așa cum făceau alții în fiecare duminică, nu\nera decât un ceas de mers cu trenul de la Pălămida până la gara Balaci.\nXX\nFata avea planul ei… Se urcă în tren, ajunse la reședința de raion, îl\ncăută pe Niculae și îi povesti tot. Și ca el să înțeleagă bine despre ce era\nvorba, îi povesti și ceea ce mama o oprise până acum să-i spună și anume ce\nse întâmplase de fapt la București în anul acela când el se dusese pe la alde\nParaschiv, Nilă și Achim, după primirea scrisorii cu fotografia. Din pricina\nacestei călătorii nenorocite se iscase ura aceasta a mamei lor, și din pricina,\nzise fata, a zâmbatului ăla de Gheorghe al lui Parizianu, care s-a apucat să-i\nspună lui tat-său și ăla să povestească în sat. Bine era acum că s-a ajuns aici,\nsă te arate lumea cu degetul, că uite-o pe-aia, care alde mă-sa a fugit de la\nalde tat-său, oameni bătrâni amândoi.\n– Ei, ce s-a petrecut la București, o întrebă Niculae, ia să vedem!",
  "– Păi n-a fost de glumă, răspunse Ilinca, acuma că ție nu-ți mai pasă,\nputem să-ți spunem. S-a dus la ei cu chimiru plin de bani și le-a spus măi\nParaschive și Nilă și Achime, uite aici miile, pentru voi le-am strâns, am\ncumpărat și un pogon de pământ îndărăt din cele două vândute și de-aia l-\nam oprit și pe Niculae să se mai ducă la școală, ca să vă întoarceți voi\nîndărăt. Vă fac case la toți, muncim împreună. Ce vă așteaptă pe voi aici?\nCe vreai tu să faci, Paraschive? Ce casă poți tu să-ți faci? Și tu, Nilă? Am\nfăcut cum ați vrut voi, am bătut toate drumurile muntelui, nu e piatră pe\npiatră pe care să n-o fi călcat-o copita calului. Vă dau tot, și casa și\npământul pe care le am, îl trec pe numele vostru, că sunt și ale voastre de la\nmă-ta, a muncit și ea pe ele înainte să moară și noi o să ne facem o cojmelie\nalături, că fetele alea o să se mărite și ele și or să plece de-acasă și Niculae o\nsă găsească și el pe undeva să se arănească. Astea le-a zis, încheie Ilinca, și\nnoroc că ăia n-au vrut, că nu știu ce-ar mai fi ieșit. Ei, și mama când a auzit\ndin ce pricină nu te-a mai dat el pe tine la școală și cum plănuise el să ne\nbage și pe noi într-o cojmelie cum făcuse și cu Guica pe vremuri, i s-a făcut\nrău, a căzut la daruri la biserică, a dat acatiste… Nimic, mânca și i se făcea\nrău, se vărsase, de, fierea în ea. Pe urmă s-a mai potolit și eu am crezut că s-\na isprăvit. Cât a fost în sat popa Alexandru îi năzărise pe el, ții și tu minte,\nde-aia nu-i mai ardea ei de tata… Dar pe urmă, când a văzut că din pricina\nlui ai apucat-o tu pe drumul „celor ce n-au credință“ și mai întâlnea și copii\ncare de Paști ziceau bună-ziua în loc de „Cristos a înviat“, a început iar să i\nse facă ochii turburi. Îi oprea pe drum și îi întreba: „Cristos a înviat nu știți\nsă ziceți? Ce păgâni vă învață la școală că nu mai știți religia!“ Aia ce să\nzică și ei, puțin le păsa lor de ce le spunea nu știu ce muiere în mijlocul\ndrumului. Și a cășunat iar pe tata. Vin tu acasă și spune-le să se împace, nu\nle e rușine oameni bătrâni, să vorbească satul despre ei parcă ar avea\ndouăzeci și cinci de ani și s-au însurat și ei de câtva timp și nu se înțeleg, să\nstea acolo amândoi în casă și n-au decât să nu-și vorbească, dacă nu se mai\npot suferi, dar nu să te prefaci bolnav ca să te iai pe urmă cu parul după ea.\nSă nu spui că am venit pe la tine, mai zise Ilinca.\nNiculae răspunse că el a bănuit toate astea chiar din clipa când tatăl l-a\noprit să urmeze mai departe școala normală, dar că n-are nimic cu el, bine\ncă s-a trudit și l-a ținut și cei trei ani, alți țărani nici măcar a zecea parte din\nasta nu fac pentru copiii lor. E drept că sunt și unii care fac de zece ori mai\nmult, prin urmare la o medie iese totul normal, n-ai ce să-i faci, bine că alde\nParaschiv și Achim n-au vrut să vină, că atunci chiar că ne-ar fi aruncat pe",
  "toți pe drumuri, adică ăia ar fi făcut-o și tata n-ar mai fi avut puterea asupra\nlor, aici are dreptate mama că nu poate să-l ierte. I s-o fi părând și ei că toată\nviața a mințit-o. Dar ce-a putut și el să facă? A crezut că le aranjează el iar\ncum au fost, n-a vrut să se împace cu gândul că i-a pierdut pe cei trei…\n– Cine știe! mai zise Niculae. Poate că și tu și eu am face la fel dacă am\nfi în locul lui, de ce să nu crezi că nu se poate să recâștigi ce-ai pierdut?\n– Crezi, nu crezi, asta e situația, reluă Ilinca, în tine a rămas toată\nsperanța, și mama și tata țin la tine și dacă le spui tu, or să facă așa cum le\nspui.\n– Da, numai că eu nu pot veni până la toamnă, răspunse Niculae, așa că\ndeocamdată nu e nimic de făcut, n-am timp de chestii de-astea, dar să\nsperăm că până atunci or să se împace singuri.\n– Niculae, mai zise Ilinca, eu la toamnă mă mărit și dacă rămân cu tata\nîn casă, cine știe ce e în stare să-mi facă mama cu pământul.\n– Ai și tu dreptate, zise Niculae. Nu știu ce să-ți răspund, fiindcă dacă\nași putea, îți închipui că ași veni.\nXXI\nEra pe la sfârșitul lui iunie. Începea campania de strângerea recoltei și în\naceastă perioadă activiștii erau mobilizați chiar și duminica și uneori și\nnoaptea, se sculau din somn, se urcau într-un Gaz și alergau în cutare\ncomună unde era nevoie de ei. De aceea Niculae îi spusese sorei lui că nu\nputea. Avea comunele lui, cu totul opuse ca așezare în raion față de Siliștea,\nde care de mulți ani se ferea.\nÎntr-o seară cineva deschise ușa încăperii comune în care dormeau el și\ncei fără familie sau cu familiile prea depărtate de orășelul raional de\nreședință și întrebă dacă tovarășul Moromete era acolo. Era o oră nu prea\ntârzie pentru aceea la care dormea orașul, nu prea devreme însă pentru\nacești tineri țărani care se învățaseră de mici ca ziua să înceapă o dată cu\nrevărsatul zorilor și să se încheie cu căderea întunericului: stinseseră becul\ndin tavan și numai minuscule puncte roșii arătau că o parte din ei erau încă\ntreji și că își fumau ultima țigară înainte de a adormi.\n– Ce-ai cu el? zise o voce din întuneric, fără să răspundă dacă cel căutat\nera sau nu acolo, dacă adormise sau încă nu venise.\n– Mâine dimineață la ora opt, zise umbra din prag, să treacă pe la\ntovarășul prim pe la comitet.",
  "– Să nu se mai ducă la Broșcoșești? reluă cel dintâi.\n– La ora opt fix să fie la tovarășul prim, repetă atunci celălalt făcând să\nse observe printr-o ușoară înăsprire a vocii că era de la sine înțeles că la\ntovarășul prim trebuie să treacă înainte de a pleca la Broșcoșești și o să vadă\nel atunci dacă plecarea aceasta mai rămâne valabilă sau nu.\nȘi, fără să mai adauge ceva, umbra se retrase. Abia acum se vedea că\nîncăperea era un sfert luminată de stâlpul de afară, lumină însă care nu se\nștie de ce balansa, ca și când firul electric ar fi fost agățat de un pom ale\ncărui crengi le-ar fi bătut ușor vântul. Se auzi chiar în clipa aceea foșnetul\napropiat, lângă ferestre, al unor plopi cu frunză bogată, care se opri curând\nfără ca o dată cu acest foșnet să se oprească și mișcarea de plutire a luminii\nelectrice. Ușa se deschise și intrară doi inși care se strecurară în tăcere\nprintre paturile suprapuse. Unul lepădă ceva din picioare: niște pantofi de\naba cu tălpi late, așa cum sunt cei tălpuiți cu cauciuc de roată de automobil,\ncare se zăriră o clipă, mari cât niște pepeni la lumina ferestrei – și se urcă\nsus. Câteva clipe după ei prin ușa rămasă deschisă mai intră cineva și i se\nauziră și lui pregătirile de culcare undeva în colțul opus ferestrei, dar mai\nîndelungi și mai micoșite…\n– Pe unde umbli, Moromete? Zise din aceeași direcție aceeași voce.\nTovarășul prim-secretar te caută personal prin toate părțile și tu umbli cine\nștie pe unde.\n– Am fost la cantină, zise Niculae cu glasul celui care crezând o clipă că\nfaptul era adevărat, reproșează celorlalți că au fost pasivi și nu i-au spus\ntovarășului prim să-l caute în cel mai ușor loc unde putea fi găsit de oricine,\nadică la cantină, după care însă își reveni și se indignă: hai, mă, Iosife…\n– Ce, hai, Iosife, zise atunci o voce groasă și rece, mâine dimineață la\nopt să treci pe la tovarășul prim-secretar.\nFaptul părea neîndoielnic, era o voce care nu îngăduia confuzii pe astfel\nde teme. Urmă o tăcere.\n– Așa e când nu pui mâna și nu studiezi temeinic, reluă cel dintâi numit\nIosif. Și fiindcă nimeni nu zise nimic, continuă: A aflat tovarășul prim ce\nrăspuns ai dat tu azi la cabinetul de partid și a trecut pe-aici să întrebe cum\ne, măi frate, chestiunea asta că nu știți lucrurile de bază, dacă mergeți pe\nteren și aplicați în felul ăsta! Așa a zis!\n– Ce răspuns am dat? întrebă Niculae.\n– Cum ce răspuns ai dat, reluă Iosif, n-ai spus tu azi că în problema\nalianței trebuie să ne sprijinim pe mijlocași?",
  "– Eu am spus așa?! N-ai înțeles tu bine. Am spus că am avut o discuție\ncu unul Bâznae de la direcția regională a comerțului care susținea că în\nactuala situație sprijinul cel mare e pe mijlocași și că asta e o linie foarte\ngreșită.\nUrmă o clipă de tăcere fiindcă răspunsul lui Niculae abia că întărea ceea\nce spusese mai înainte cel numit Iosif, nu se înțelegea cine a zis că asta e o\nlinie foarte greșită, acel Bâznae sau Niculae?\n– Lasă, mă Moromete, n-o mai întoarce tu acuma, că nu venea el\ntovarășul prim să te caute pe tine la locul de dormit, zise a doua voce joasă\nîn timp ce se foia energic, pregătindu-se să-și întindă corpul și să-și pună\ncapul pe căpătâi. Are el destule sarcini să nu-și piardă timpul dacă n-ar fi pe\nici pe colo și câte-un caz izolat…\n– Ce caz izolat? tresări Niculae.\n– Să spui tu că trebuie să ne sprijinim pe mijlocași! zise acel Iosif parcă\ncopleșit de eroarea comisă care se abătea și asupra lor. E o problemă foarte\nnesănătoasă, să vezi tu ce-ți face mâine tovarășul prim.\n– Și cine s-a apucat să se ducă și să-i spună ce răspuns am dat eu? zise\nNiculae cu o voce brusc schimbată.\nAsta aduse iar câteva clipe lungi de tăcere în încăperea semiluminată.\n– Cine, necine, uite că a aflat, zise Iosif.\n– A aflat greșit!\n– Spune-i tu asta mâine dimineață tovarășului prim, c-o să-ți priască ție\ncafeaua cu lapte.\n– Nu știi că nu-i face bine cafeaua cu lapte? zise o altă voce de lângă\nperetele ușii.\nȘi în aceeași clipă o traiectorie roșie străbătu din direcția aceea\nîncăperea și ieși pe fereastra deschisă, în noapte. Urmă imediat o a doua de\nalături, dar asta nu nimeri afară și căzu în patul suprapus care acoperea\nfereastra pe jumătate. Cineva din acel pat care nu adormise încă se mișcă\ntocmai atunci, dar nu din pricină că ar fi simțit țigara aprinsă, și se întoarse\npe partea cealaltă oftând greu, ca un om trudit, dar bine hrănit și împăcat cu\nsoarta lui. Un altul de-alături îi atrase atenția, cu o voce parcă cu totul\nstrăină de a celorlalți care vorbiseră înainte, că o țigară aprinsă a fost\naruncată în așternutul lui.\n– Tovarășul Braga, de la cabinetul de partid, nu era acolo?! întrebă\ncineva.",
  "– Sigur că da, zise Iosif, prinzând ideea din zbor. Era acolo și era\nobligația lui să raporteze imediat tovarășului prim-secretar ce s-a întâmplat\nla învățământul politic, nu era nevoie să se ducă cineva special să-i spună,\ncum crezi tu, mă Moromete.\n– Eu nu l-am văzut pe tovarășul Braga acolo, zise Niculae.\n– Nu l-ai văzut tu, dar i s-a raportat…\n– Mai bine să dormim, zise Niculae afectând că nu-i pasă de toată\nîntâmplarea sau în orice caz importanța acestui incident în care era implicat\nera mult mai mică decât aceea a somnului.\nDrept care, după un asemenea răspuns, care era parcă scontat și care de\nastă dată fusese peste așteptări, se făcu o mare liniște în dormitor, nu mai\nzise nimeni nimic și în clipele următoare toată lumea adormi.\nXXII\nDimineața Niculae se duse cu un sfert de oră mai devreme la sediul\ncomitetului raional de partid, intră în biroul secretariatului și se așeză să-l\naștepte pe primul-secretar. Ar fi putut să vină la opt fix, așa cum i se\ncomunicase, dar ora care se comunică e ora celui care te cheamă, în timp ce\na celui chemat nu poate să fie aceeași. Odată Niculae uitase și venise la o\nședință lărgită a comitetului regional de partid la ora la care li se spusese și\ns-a apropiat de el cineva și i-a atras atenția că a întârziat. „De ce îmi faci\ndumneata observație, i-a replicat Niculae, am venit la ora fixată.“ „La ora\nasta vin conducătorii, i s-a răspuns, dumneata trebuie să vii mult mai\ndevreme.“\n– Tovarășe prim-secretar, m-ați căutat dumneavoastră aseară?! îl întrebă\nNiculae când acesta intră pe ușă.\nPrimul-secretar îi făcu din cap un semn de confirmare și în același timp\nde liniștire, că adică da, firește că îl căutase din moment ce i se comunicase\nacest lucru.\n– Nu mai pleci la Broșcoșești, îi comunică el. Ia loc, tovarășe\nMoromete. Dumneata ești din Șiliștea-Gumești?\n– Da, tovarășe prim-secretar.\n– Și de ce te-am repartizat noi pe timpul campaniei la Broșcoșești? Nu e\nmai normal să te duci la Siliștea?\nNiculae avu o tăcere care nu confirmă această descoperire a primului-\nsecretar.",
  "– Cum, reluă acesta, nu e mai normal să te duci acolo unde cunoști mai\nbine oamenii și unde poți să te orientezi mai ușor?\n– Tovarășe prim-secretar, noi trebuie să ne orientăm oriunde în munca\nde partid, zise Niculae.\n– Nu chiar oriunde, că dacă te trimit eu acum la Moreni, la sondele\npetrolifere, n-o să zici că te orientezi… Și atunci e normal ca un activist să\nse orienteze mai bine pe un teren cunoscut de el, ca unul care a copilărit, așa\ncă te duci la Siliștea.\nÎn timp ce vorbea secretarul tot ridica de pe birou un dosar subțire, un\nfel de tabel, pe care ca pe o piesă de argumentare îl tot vâra înainte în\nspațiul de aer care revenea activistului. Se vedea pe el scris cu litere mari de\ncerneală: Evidența și dedesubt încă ceva cu litere mai mici, pesemne\nevidența adreselor activiștilor și a locurilor lor de naștere.\n– Aseară m-am uitat și când am văzut, am trimis să te caute.\nȘi, spunând acestea, secretarul puse undeva mai la margine, la un loc\nmai nefolositor, dosarul acela pe care scria Evidența și pe chipul lui se\nintensifică o lumină satisfăcută de destindere. S-ar fi zis că rezolvase în\nsfârșit o problemă care chiar dacă nu se putea spune că îi stătea pe gât, îl\nsâcâia cam de mult și iată că dosarul acela îl ajutase să găsească soluția:\nfiindcă era clar că nu atât evidența aceea concretă de pe tabel îl\nnemulțumea, aia nu spunea nimic, orice om are un nume și un loc de\nnaștere, ci aceea abstractă, că adică era o evidență că Moromete n-avea de\nce să nu se ducă tocmai acolo unde era cel mai indicat să se ducă, adică la el\nîn sat și nu în altă parte și să stea să sprijine acolo desfășurarea în bune\ncondițiuni a campaniei.\n– Tovarășe secretar, zise Niculae, eu n-am mai fost pe la mine prin sat\nde multă vreme…\n– Cu atât mai bine, răspunse secretarul, te duci acuma! Ce, vrei să spui\ncă nici părinții nu i-ai mai văzut de multă vreme?\n– Ba nu, eu vorbesc de sat…\nSecretarul nu înțelese:\n– Din moment ce te-ai dus să-ți vezi părinții, n-ai trecut și prin sat? Sau\nai aterizat cu avionul drept în bătătură?\n– Ba am trecut, tovarășe secretar, răspunse Niculae ridicând vocea, dar\nn-am stat acolo să activez cu o sarcină de partid și mai bine cunosc de\nexemplu oamenii și problemele din Broșcoșești sau Scrioaștea sau oricare",
  "sat vreți dumneavoastră de prin apropierea raionului, decât din Siliștea,\nSurdulești, și toate alea de pe-acolo…\n– Și ce e cu asta? zise secretarul ridicând la rândul său puțin vocea.\nSingur spuseși adineauri că noi trebuie să ne orientăm oriunde în munca de\npartid. Sau asta e valabil doar în vorbe, să stăm pe-aici pe lângă raion, că nu\ne departe? continuă secretarul cu o licărire triumfătoare în priviri.\n– Tovarășe secretar, dar eu n-am spus că refuz sarcina de partid, sări\natunci vocea lui Niculae parcă l-ar fi înțepat cineva fără veste cu un ac, de\nce îmi atribuiți dumneavoastră că vreau să stau pe lângă raion când eu mă\nduc oriunde îmi trasați să mă duc?\n– Păi dacă te duci, atunci ce mai stai la discuție, tovarășe Moromete, sări\natunci și secretarul eliberând brusc parcă o veche și turbure indignare care\nnu se știa dacă era o trăsătură a lui care se manifesta pe neașteptate fără\nlegătură cu persoanele, sau numai cu acest activist din fața lui și numai\npentru că socotea că atitudinea acestuia îl îndreptățea. Poți să pleci, zise\napoi cu un glas deodată binevoitor. Și continuă în același fel: țineți legătura\ncu raionul și nu luați măsuri înainte să raportați tot ce survine. Cum stai cu\nstomacul, am auzit că nu prea te simți bine, ai fost la spital? Dacă vrei\ntelefonăm la spital să te consulte doctorul Gafa, poate ai nevoie de regim.\n– Apa minerală îmi face bine, zise Niculae.\n– Ți-o fi făcând bine, dar doctorul poate să-ți prescrie un tratament și să\nn-ai nevoie de apă minerală. Te duci acuma într-un sat și stai vreo patru-\ncinci săptămâni cât ține campania, de unde o să găsești acolo apă minerală?\n– Tovarășe prim-secretar, zise Niculae ca și când n-ar fi auzit, am o\nrugăminte să vă adresez, spuneți-i dumneavoastră tovarășului Iosif că eu nu\nsunt obligat de fiecare dată când e vorba de unele sarcini sau altceva și se\nîntâmplă să executăm amândoi un ordin sau cu ceilalți, dar e și el acolo, să\nstăm pe urmă să iasă unele încurcături care pe urmă alți tovarăși să spună că\na fost din pricina mea. Să mă lase în pace!\n– Am auzit, zise secretarul și deodată surâse. Ce s-a întâmplat?\n– Nimic, dar îmi spune el că a venit la dumneavoastră tovarășul Braga,\nde la cabinetul de partid, nu vă mai spun, tovarășe prim-secretar..\n– Ce este, zise însă secretarul abia alarmat și dorind acum să știe ce era.\nSpune.\n– Că eu nu studiez bine și că dau răspunsuri greșite la învățământul\npolitic…\n– Nu știu nimic, zise secretarul, ce răspunsuri greșite?",
  "– Că am zis eu că în etapa actuală ne sprijinim pe mijlocași.\n– Nu ne sprijinim, zise secretarul, facem alianță, ne sprijinim pe\nsărăcime și lovim în chiaburi, cum ai putut să faci confuzia asta?\n– Păi n-am făcut-o, tovarășe prim-secretar…\n– Ei cum, îi luă secretarul vorba din gură, își permite el așa…\nEra o îndoială că tovarășul Iosif și-ar putea permite fără să fie la mijloc\nun sâmbure de adevăr.\n– Își permite, tovarășe secretar, zise Niculae hotărât și adăugă fără să-și\ndea seama că uita să redea detaliul important referitor la faptul că\ndimpotrivă, tocmai el Niculae fusese acela care combătuse o asemenea idee\nîntr-o discuție cu acel Bâznae de la direcția regională a comerțului și că\nsecretarul n-avea de unde să deducă în ce sens speculase pe urmă Iosif\nrăspunsul său la seminar, și că n-avea prin urmare de ce să se arate atât de\nconvins că, o dată cu această convorbire, situația se va schimba și Iosif o să\nînceteze să-l mai persecute în felul acela al lui: și mai erau și alții de față,\ntovarășe secretar, când a spus…\n– Trebuie să studiem cu atenție tezele și bibliografia care ni se indică,\ntovarășe Niculae, zise secretarul sever, fără studiu teoretic nu e suficient,\nașa spune tovarășul Stalin, practica fără teorie este oarbă. Nu pierdeți\nvremea, când aveți timp liber puneți mâna și studiați temeinic, altfel n-o să\nputem face față sarcinilor tot mai complexe pe care le ridică înaintea\nnoastră construirea socialismului.\nReieșea că tot Niculae era vinovat și că nu putea avea sprijin într-o\nchestiune de principiu cum era cea de mai sus, primul secretar neputând\ndecât să repete și el ceea ce spusese și Iosif ieri-seară în dormitor, că adică\nNiculae n-ar studia temeinic și de aceea a putut susține o teorie greșită.\n– Tovarășe prim-secretar, dar nu e adevărat că am susținut eu ce a zis\nIosif, sări el din nou și de astă dată i se urcă sângele în obraji. Dacă e vorba\nde studiat să studieze el, care îl picnește somnul în timpul referatului, s-a\nînvățat să țină ochii deschiși și în timpul ăsta să doarmă pe el, trebuie să-l\nhâțâne cineva când se termină lecția…\nPrimul-secretar puse mâna pe buton și apăsă:\n– Tovarășul Iosif a plecat? o întrebă el pe fata care intră.\n– Nu, e cu tovarășul Nistorescu.\n– Să vină aici.\nFata vru să iasă, secretarul o opri cu un gest și adăugă:",
  "– Spune-i și tovarășului Nistorescu să vie și să-mi aducă procesele-\nverbale ale organizațiilor din Pereți și Smîrdioasa. Mi-ai bătut situațiile\nacelea?\n– Mai am.\n– Dă-le drumul și spune-i lui Merdescu să fie gata cu mașina că plecăm\nimediat. E gata?\n– Nu e gata, e plecat șeful Atelierelor Mecanice la București și maistrul\nnu știe nimic, zice că habar n-are despre ce piese e vorba.\n– Dă-mi Atelierele la telefon și spune-i lui Merdescu să vină la mine.\nDupă un sfert de oră ieșiră din biroul primului secretar șoferul, apoi\nNistorescu, apoi secretara care îi adusese o parte a situațiilor și rămaseră\nIosif și Niculae.\n– De ce dormi la învățământul politic, tovarășe Iosif? zise secretarul\ntăios făcând să piară brusc de pe chipul aceluia o bună dispoziție complice\nla care se pare că el credea că o să-l asocieze și pe primul-secretar și să\nanihileze astfel posibila plângere a lui Moromete; dar întrebarea directă\nparcă îi dăduse una în stomac.\n– Nu dorm, tovarășe secretar, protestă el, la fel însă de neconvingător\ncum fusese Niculae mai înainte, cum o să dorm tocmai la învățământul\npolitic?\n– Tocmai asta te întreb și eu, cum te gândești să dormi în ceasul-ăla\ncând trebuie să fii atent și să înveți, tovarășe Iosif, nu dormi noaptea destul,\nnu te culci devreme, pe unde umbli, tovarășe Iosif, de n-ai când să dormi și-\nți alegi tocmai ora asta?\n– Nu dorm, tovarășe prim-secretar…\n– Păi sigur că nu dormi când te știi cu ochii deschiși crezând că nu te\nvede nimeni, lasă că îi spun eu tovarășului Enache și adio somn în timpul\norelor de învățământ, tovarășe Iosif. Au reparat ăia din Belitori sitele alea\nstricate de batoză?\n– Încă nu, tovarășe secretar, așteaptă să vie șeful Atelierelor Mecanice\nde la București și le trimite la reparat.\n– Hai, la treabă, și aveți grijă să nu mai repetăm greșelile de anul trecut\nși să îndeplinim planul la colectări de cereale în timpul iernii, când puteam\nfoarte bine să-l îndeplinim chiar în timpul treierișului.\n– Ba la floarea-soarelui nici acuma nu l-am îndeplinit total, tovarășe\nprim-secretar, zise Iosif parcă cu duioșie, și la porumb la fel…",
  "Și privirea îi strălucea ca de o mare minune uitându-se la secretar și\naducându-i toate acestea la cunoștință. Dar secretarul nu-i mai vedea pe nici\nunul și le făcu semn să plece și să-și vadă de program.\nXXIII\nCei doi activiști ieșiră și dincolo de ușă pașii lor avură parcă o ezitare,\ndacă să continue sau nu drumul împreună, dată fiind scena care avusese loc\nîn biroul pe care tocmai îl părăsiseră, sau să se îndepărteze chiar acolo unul\nde altul în semn de răceală reciprocă? Continuară însă să meargă alături\npărând să fie amândoi de acord că împinseseră prea departe această istorie\ncare privea un lucru atât de important cum era învățământul de partid, și\ncare nu putea fi deloc fără urmări în asemenea situații când o vorbă aruncată\nîn vânt putea să-i determine pe cei în drept să-ți oprească drumul la alte\nstudii și să-ți schimbe deci cu timpul și natura sarcinilor în cadrul\ncomitetului. Niculae mergea cu capul în jos și tăcea, Iosif însă arăta parcă\nînmuiat de ceva și vorbele îi veneau parcă din creier atât de aproape de\nexprimare încât îi forțau deja un surâs care cerea celuilalt să treacă repede\npeste tot ce se întâmplase întrucât iată că el… Și îl întrebă pe Niculae de ce\nl-a chemat tovarășul prim-secretar, recunoscându-se astfel vinovat că a\nmințit aseară când i-a spus ceea ce i-a spus. Niculae îi răspunse că nu se mai\nduce la Broșcoșești pe timpul campaniei, se duce la Siliștea..,\n– Aha, făcu Iosif, și când pleci?\n– Acuma plec…\n– Bine, să trăiești!\n– La revedere, răspunse Niculae și se despărțiră.\nSe spunea despre ei doi că sunt prieteni, fiindcă nu puține erau\nmomentele când acest lucru părea evident pentru mulți, dar pentru și mai\nmulți era tot atât de evident că nu se aveau deloc bine, în special despre\nIosif exista această părere, că ar avea ceva împotriva lui Moromete. Nu\nfarse cum era cea de azi, ci întâmplări care înlătură orice dubiu,\nnemailăsând celorlalți posibilitatea nici uneia dintre acele interpretări care\nau în vedere caracterul capricios al acestor relații și despre care, dacă vrei să\nnu te înșeli, e mai bine să păstrezi o imagine globală care să includă în\nacelași cerc sinuos al prieteniei atât certurile cât și împăcările. Multă vreme,\nde pildă, și anume la început când Niculae venise la comitetul raional de\npartid, fuseseră văzuți împreună la ședințe, cu scaunele alături sau plecând",
  "în oraș de la cantină, și de câteva ori chiar aranjându-se să fie trimiși să\nactiveze prin aceleași localități. Fuseseră văzuți împrumutându-și bani. Dar\nnu mai mult decât atât, de pildă să se apere în ședințe unul pe altul, cu toate\ncă de câteva ori s-ar fi putut foarte bine să se întâmple, în special o dată\ncând i s-a adus lui Niculae o învinuire că din pricină că nu fusese el destul\nde vigilent, niște chiaburi sabotaseră undeva electrificarea unei comune, în\nrealitate sabotorii fiind organele locale, care sustrăseseră cerealele date de\nțărani în acest scop și organele acestea întocmiseră apoi un dosar în toată\nregula înaintându-i pe acei chiaburi justiției (care de altfel îi și\ncondamnase). În comuna aceea activase atunci și Iosif și el cunoștea foarte\nbine care era adevărul și în timpul ședinței tăcuse tot timpul și abia când\nvăzuse că majoritatea îl apăra pe Niculae de critica nedreaptă care i se\naducea, se ridicase și el și spusese că nu era adevărat și că vinovații erau\nalții. Cei care crezuseră până atunci că Moromete și Iosif sunt prieteni, nu\nmai crezură din clipa aceea.\nContinuau totuși să fie văzuți împreună și opinia reveni, fiindcă dintre\ndouă fapte mai puternic e cel care nu mai poate avea și o altă interpretare\ndecât cea conformă cu faptul însuși. A nu lua apărarea unui prieten într-o\nședință putea avea și alte explicații decât aceea care se impunea la prima\nvedere, ce putea să însemne în primul rând? Câtva timp prinse deci\nconsistență această impresie, dar când fu pe punctul să devină un fapt cert\nIosif începu deodată să facă dezvăluiri: știau ei oare ce fel de om era\nMoromete ăsta? Da, știau, i se răspunse, așa cum știau despre fiecare,\nconform comportării lor în cadrul muncii în comitet. Ei nu, râse Iosif, să\nvedeți… Și începu să dea la iveală acele lucruri care se spun între doi\nprieteni în faza de început, acele destăinuiri care sunt de obicei reciproce și\ntocmai de aceea nici nu se divulgă. Și din felul cum le povestea Iosif reieșea\ntocmai acest lucru neașteptat, că aceste destăinuiri nu le făcuse decât\nMoromete și că Iosif se mulțumise doar să le asculte.\nȘi astfel se află că Moromete era odată la vie și că i s-a făcut sete și s-a\ndus mai încolo la o covergă să ceară apă celui dinăuntru și când colo a dat\npeste două fete care nu se știe ce făceau acolo împreună, dezvelite și una cu\ntrupul peste cealaltă. Și numai atât? întrebaseră unii plictisiți. Ce-a făcut\nMoromete? A luat-o la fugă, le-a răspuns atunci Iosif, și în clipa aceea așa\nînalt și voinic cum arăta el cu statura lui, s-a frânt brusc pe spate și s-a\ncutremurat de râs de parcă ar fi trosnit un pălimar. Într-adevăr, au convenit\nceilalți, era ceva vesel aici… Și încă ce? Că altă dată tot așa într-o seară la",
  "un clic, l-au scos pe Moromete niște băieți în tindă. Cum, s-au mirat cei care\nîl ascultau, pe el l-au scos, nu pe fată? „Nu, fata l-a scos“, a răspuns Iosif și\nîn clipa aceea s-a opintit iar în râsul acela al lui scurt ca un pârâit de gard.\nȘi? Și acolo în tindă, în paie, Moromete a stat și el cu ea de vorbă pe\nîntuneric. Pe urmă s-a dus zvonul în sat că fata respectivă nu mai e fată\nmare. Și nu era adevărat? au întrebat ceilalți. „Nu!“, a răspuns Iosif. „Te\npomenești, a zis atunci un activist minunându-se, că Moromete ăsta n-o fi\navând…“ „Ba nu, a spus altul, o fi având, că altfel s-ar bolnăvi, dar n-o fi\navând…“ „Le-o fi având pe toate mici“, a zis altul și au râs toți și cel mai\ntare se auzea răcnetul ca o rostogolire de buturugi a lui Iosif, după care tot\nel a restabilit lucrurile afirmând că Moromete le are pe toate în regulă, dar\nașa e el din firea lui. Fiindcă iată de pildă tot la un clic ce i s-a întâmplat în\naltă seară, se juca ghicitoarea-n poezie, știți cum e asta, unul zice așa: „Mă\ncutare, știi că alde cutare mi-e frate?“ „Unde l-ai găsit?“ zici tu și atunci ăla\nrăspunde: „L-am găsit sub podul de aramă, îl făcea dracii pastrama“, sau\naltele, dar trebuie să ai grijă că poate să spună de tine în loc de el, l-am găsit\npitit între sobă, îți făcea spinarea tobă, sau altele mai rele, dacă aveai vreo\nsoră sau vreo fată la care țineai. Așa i-a spus lui Moromete, dar nu că ținea\nel la ea, hi, hi, zice „Măi cutare, știi că al lui Moromete mi-e frate?“ „Unde\nl-ai găsit?“ „L-am găsit în pod sub o grindă“, și a spus ceva de una Sanda că\nnu știu ce-i făcea acolo Moromete. Și Sanda asta în loc să se supere a\nchicotit, dar Moromete n-a auzit-o, n-avea nimic cu ea, s-a făcut roșu și a\nsărit la ăla că de ce să zică de el și de Sanda… Și aici, terminând relatarea,\nochii lui Iosif, uitându-se la ceilalți, își măriseră vizibil prunele, și în clipa\nurmătoare gura i se strâmbase cu limba afară într-o descărcare de râs de astă\ndată parcă chinuită. Nimeni nu observa că era greu de crezut sau cel puțin\ngreu de închipuit cum ar fi putut Moromete să povestească chiar el despre\nsine niște lucruri din care să iasă el chiar așa cum ieșea din gura lui Iosif.\nCeea ce era însă neîndoielnic era că totuși povestise ceva și, mai mult,\ncontinua încă să povestească…\nFirește că se găsiră curând destui cărora nu le plăcu deloc toată istoria\nacestei prietenii și îl luară pe Niculae de o parte și îi spuseră să nu se mai\nîncreadă și el atâta în Iosif și să-i spună chiar tot ce-i trece prin cap, că ăla\ndă pe față la toată lumea și îl face dracului de râs. Niculae îl evită și drept\nrăspuns într-o ședință îi trase lui Iosif una în cap de-l turti, relată sub forma\nunei întrebări o istorie cu o petrecere de lăsata-secului, în ale cărei\ndedesubturi intrase cu totul întâmplător fiind în satul lui Iosif și nimerind",
  "peste un dușman al acestuia, de altfel un element dubios, când Iosif era\nacolo secretar de organizație, și neputându-se descotorosi de acest element\ncare avea rude în locuri sigure și îl susțineau în funcția de președinte, îl\nîmbătase cu frate-său la petrecerea aceea, îi sustrăsese carnetul de partid din\ndulamă și îi dăduse foc cu chibritul; figura îi reușise din plin, acela fusese\ndat jos și din funcția de președinte și exclus și din partid. „Să spună\ntovarășul Iosif, formulase Niculae întrebarea sa, ce e cu istoria unuia I.P.\nNeacșu de la el din sat care mi-a povestit mie felul nestatutar cum a fost\nexclus din partid?“ Iosif se făcu galben, se ridică în picioare și, bâlbâindu-se\ncât era de mare, răspunse că nu știa absolut nimic, cine știe ce bețiv o fi fost\ncel care… Și îi veni în ajutor tot Niculae confirmând că într-adevăr\nindividul părea cam deochiat, dar că i s-a părut că totuși omul a fost\nnedreptățit. „Nu, nu, n-a fost nedreptățit, ezistă procesele-verbale“, răspunse\nIosif nemaidându-și seama cum îi ies cuvintele din gură și ce înțeles mai are\nrăspunsul său, cu o voce împiedicată de parcă i se lipea limba de dinți, în\ntimp ce își ștergea cu cotul fruntea umedă. Niculae, văzându-l căscând ca\npeștele pe uscat, renunță, adăugând că el a pus doar o întrebare, i s-a părut\ncă omul a fost nedreptățit, dar dacă tovarășul Iosif susține că nu, el îl crede,\nbineînțeles, pe tovarășul Iosif, nu pe un bețiv dubios.\nCâteva luni Iosif nu mai scoase un cuvânt despre Moromete, cu toate că\nacum erau văzuți împreună parcă mai des decât înainte. „Ce mai face\nMoromete, Iosife?“ îl întrebau câteodată. „Ce să facă, bine!“ răspundea\nIosif fără echivoc și celălalt relua: „Ce mai zice?“ „Ce să zică, răspundea\nIosif, și el ca omul“. „Adică? Ce mai povestește?“ „Ce să povestească, de-\nale lui!“ Dar nu mai spunea ce. În schimb însă apărură după câtva timp\naceste farse, la început mici de tot și apoi din ce în ce mai groase, la care\nIosif încerca și uneori reușea să asocieze și pe alții care se nimereau prin\npreajmă…\nDe la comitet Niculae trecu pe la dormitor, își luă servieta în care vârî\ndin cufărul de lemn pe care îl păstra sub pat câteva cămăși și obiecte de\ntoaletă și o jumătate de oră mai târziu se afla la gară, unde luă cursa care îl\nlăsă, după un ceas de mers peste câmpie, la patru kilometri de Siliștea-\nGumești.",
  "PARTEA A DOUA\nI\nPrima care află în sat că Niculae al lui Moromete o să vie acasă pe tot\ntimpul cât o să țină secerișul și treierișul fu Marioara lui Fântână, fata\nlipoveanului; află vestea chiar de cu seară, cu multe ceasuri înainte ca\nNiculae însuși să fi știut unde avea să se ducă el a doua zi.\nDimineața fata se trezi povestind mamei că visase că era la deal la\nsecere și că începuse o ploaie mare și cineva o chema să se adăpostească\nsub un pom sau sub o covergă între niște pepeni, dar pentru că nu știa cine\nera sub coviltirul acela, ea nu se ducea și ploaia o ploua și de frică începuse\nsă strige. A strigat în somn. S-a auzit sau nu s-a auzit?\n– Nu s-a auzit, zise mama, a plouat nițel azi-noapte spre ziuă, a dat\ncâteva picături, d-aia ai visat ploaia.\nFata însă întârzia în așternut fără să-și dea seama, prinsă poate de ceea\nce numai ea știa că mai simțise încă în vis și maică-sa se răsti la ea să se dea\nmai repede jos de pe prispă și să se apuce de treabă, n-auzea că vaca aia a\nînceput să mugă? Fata tresări, se dădu repede jos, își spălă mâinile cu săpun\n(pe față nu se spălă, se drese numai cu un fel de preparat vâscos de\nglicerina), își trase rochia pe cap, își puse un șorț curat și, cu mânecile\nsumese, cu un vas mare de lut într-o mână și o copaie mică de lemn plină cu\ntărâțe în cealaltă, o luă spre șopron unde într-adevăr se auzea mugetul parcă\nnedecis al vitei; era o chemare să i se dea să mănânce și să i se ia laptele\ncare îi presa ugerul, nervoasă însă în același timp că avea să rămână fără el,\namintire poate a vițelului care dispăruse nu se știe unde și nu-l mai vedea în\nfiecare dimineață alergând cu botul întins spre ea și înghesuindu-i-se sub\nburtă în timp ce ea îl lingea sub coada îmbârligată de plăcere.\nRăsărea soarele, norii se topeau în zare. Ploaia care întâmpinase\nrevărsarea zorilor scuturase copacii de flori. Marioara străbătu curtea\ndesculță, cu un mers care nu era cu nimic turburat în legănarea lui firească\nde vasele pe care le ducea sprijinite cu mâna de șold și de subțioară. Tălpile\nei desculțe lăsau urme nestricate pe bătătura înmuiată. Călca fără să se uite,\npeste petalele mici și albe împrăștiate pe pământ.\nSub șopronul deschis vaca se neliniști, suflă puternic pe nări și schimbă\nagitată locul, biciuind aerul cu coada ei lungă. Marioara n-o luă în seamă, îi",
  "puse copaia înainte și din vasul cu care venise turnă de câteva ori în mână și\nîi spălă ugerul, dar ceva nu era în ordine, vita schimbă iar locul, de astă dată\nfără veste, și îi trânti vasul sub care fata se pregătea să înceapă mulsul.\n– Și tu ce-oi fi având, fire-ai afurisită să fii, era să-mi spargi oale, zise\nMarioara tare. Nu ți-am dat tărâțe, ce mai vreai?\nVaca lingea într-adevăr cu lăcomie din copaie, dar cu capul dispus în așa\nfel încât ochiul ei mare să vadă și ce se petrece sub uger și pesemne că era\nceva care nu-i plăcea fiindcă și pielea de sub burtă avea cutremurări dese și\nprelungi, deși în staul nu se trezise încă nici o muscă.\n– Of, cum te prostești tu și când ți-oi da eu acuma câteva, zise Marioara\nîn șoaptă, nervoasă; mamă, nu știu ce-are vaca asta astăzi, dă cu piciorul, ce\nsă-i fac eu?!…\n– Vorbește-i frumos și stai liniștită, răspunse mama. Sare mai are?\n– Are.\n– I-ai spălat ugerul cu apă caldă?\n– Da.\n– Spune-i pe nume, și nu mai țipa așa ca o nebună, zise mama într-un\ntârziu, prinsă de altele.\nAcest dialog potolise vita și Marioara îi apucă ugerul și apropiind oala\napăsă. Laptele țâșni cu putere în pereții smălțuiți ai vasului împrăștiind\nspumă albă și miros crud de ierburi. Fata avu în aceeași clipă un surâs\nstrâmb și cu amândouă mâinile pe uger izbucni brusc în plâns, și lacrimile îi\nnăvăliră peste obraji în boabe mari și repezi udându-i șorțul și genunchii\ndezveliți. Vaca suflă pe nări, răsturnând copaia, care de altfel era goală, izbi\ncu coada, dar nu se mai mișcă și Marioara ștergându-se la ochi continuă\nmulsul. Ca o răpăială de primăvară, plânsul îi trecuse…\nEa era fata care îl așteptase, făcându-se de râs, pe Niculae al lui\nMoromete în paie în tindă. Despre ea se spusese pe urmă că ar fi rămas\nborțoasă cu el. Era mică atunci, abia împlinise paisprezece ani, și se duse la\nclic pe furiș (mâncase pe urmă bătaie îndesată când se întorsese acasă),\nvenise la ea o surată și îi șoptise la ureche că la alde cutare e clic și a vorbit\nea cu un băiat să-l aducă și pe Niculae, și acolo tot băiatul acela o să stingă\nlampa și o s-o scoată pe ea cu el în tindă. Asta era ceva care nu prea se făcea\nla un clic (stinsul lămpii), de obicei ieșea întâi băiatul fără să se bage de\nseamă cine e și pentru asta ieșeau mai mulți afară și numai unul din ei\nrămânea pe întuneric în paie și abia pe urmă era scoasă și fata, dar asta în\nvăzul la toți și silită, împinsă cu forța și ea trebuind să se zbată și să se",
  "proptească în prag cu picioarele, să nu se spună după aceea că a ieșit cu\nvoia ei. Nu erau însă siguri de Niculae și de-aia se hotărâseră să stingă\nlampa ca să nu se vadă că băiatul n-ar vrea, ceea ce ar fi fost nemaipomenit,\ns-ar fi băgat de seamă că de fapt fata e aceea care vrea, și s-ar fi făcut în\nfelul ăsta de râs. Se și făcuse, dar nu pentru mult timp și nu intrase chiar în\ngura celor mari, ci tot a celor de seama ei care și aceștia uitaseră repede\nîntâmplarea, mai ales după ce se dovedise că acolo în paie nu se întâmplase\nchiar nimic (nici măcar nu legaseră vorbă, să se ducă pe urmă el singur pe\nla ea și s-o fluiere seara să iasă la poartă). Bătaia primită pe urmă dimineața\nacasă, așa după cum îi spusese chiar mama târând-o de păr, nu fusese din\npricină că se dusese la clic. La clic putea să se ducă, dar la ce clic și cu\ncine? Acela la care fusese ea nefiind clic de fete mari, iar cea cu care se\ndusese nefiind în orice caz, dacă erai să te iai după ce zice lumea, fată mare.\nSe spunea că văduva lui Ilie Pipa, mama acelei fete, se culca ea cu un băiat\nîntr-un pat și în patu ălălalt fata ei, pe care o chema Sora, cu alt băiat și că\nmulți flăcăi furau noaptea din podul casei părintești duble de grâu sau kile\nde tot felul de alimente fără de care muierea și fata ei nu le deschideau ușa\nși că se duceau acolo și petreceau, muierea aprinzând focul și făcând gogoși\ncalde în untdelemn, iar flăcăii venind pe lângă altele și cu țuică în tunică,\nsau cu vin, care mergea bine cu gogoșile. Ceea ce nu știa însă mama, dar ce\nștia foarte bine fata lipoveanului (și de aceea poate tăcuse mâlc în timpul\npăruielii) iar Niculae știa și el, era că vara Marioara se întâlnea cu alte fete\ndupă-amiezele să păzească via și în covergă unde stăteau pitite se petrecea\nnumai ele știau ce. Târnuiala mamei și vorbele care îi ieșiseră după acel clic\ncurmaseră, după câte se părea, prietenia ei cu Sora, dar ceva se întâmplase\ntotuși între ea și Niculae al lui Moromete, și anume nu ceva de care știau\nnumai ei doi, de vreme ce venise cineva să-i spună că Niculae o să-și\npetreacă secerișul și treierișul aici în sat. Nu răsuflase însă nicăieri nimic\ncare să dea de vorbit.\nMarioara terminase de mult, și când se ridică și ieși cu vasul plin,\nsurâsul ei strâmb era acum vesel și mama îi urmări pe furiș, cu o privire\nbănuitoare, pașii și mișcările cu care urcă scara prispei și intră în tindă. Nu\nse știe ce nu-i plăcu, fiindcă deodată ridică brațul și o lovi în cap… În loc să\nse arate surprinsă și să se indigneze, fata se feri și se îndârji doar cu o\nîmpotrivire care nu mai avea în ea nimic spontan:\n– Stai, mamă, la’n loc, vreai să-mi cadă laptele din brațe sau ce te-a\napucat?!",
  "Ca și când asta ar fi fost grija ei, să nu-i verse mama laptele, pe care de\naltfel foarte grijulie îl puse jos și începu să se îndeletnicească cu vărsarea lui\nîn diferite oale mai mari sau mai mici, la prins, la fiert, sau la dubă pentru\nstrâns de vânzare.\n– Când ți-oi rupe eu ție moalele, șuieră mama.\n– Ce-ai cu ea, fă, interveni Adam Fântână de pe prispă, unde își făcea,\npe îndelete, bocancii albi de pospaiul de la moară (el era responsabilul morii\nnaționalizate a comunei). Ce tot o înghiontești?\n– Stă în așternut dimineața și acum uită-te la ea, zise mama, dar omul nu\nse uită, își văzu mai departe de periat.\n– Ce făcu, îți sări ție în cap? continuă el. E fată mare, nu mai are paișpe\nani, se mărită mâine, poimâine… când o să te duci pe urmă pe la ea o să te\ndea bărbatu-său afară din casă.\n– O să vezi tu ce-o să facă asta, las-o tu în voia ei, să vezi cum o să ia\ncâmpii. Și tot eu o să pătimesc, n-o să pătimești tu care stai toată ziua la\nnenorocita-aia de moară și nu mai știi nimic.\n– De ce nenorocită? exclamă lipoveanul. Și continuă îndată: nenorocită\nești tu, că stai toată ziua cu gura pe fata-asta, în loc s-o lași în pacea ei să-și\nvadă de tinerețe!\n– Unde vezi tu că n-o las?! Vorbești și tu fără nici-un rost, răspunse\nmama cu un dispreț acum liniștit și prinsă de alte griji, în timp ce într-\nadevăr rostogolea de undeva din pod pe o scară o cergă uriașă și cam ruptă\npe care vroia pesemne s-o cârpească. Vezi mai bine, adăugă ea cu un fel de\nexemplificare, că s-a oprit ăla la poartă, Vasile al Moașei din Cotocești, ce-o\nmai fi vrând și ăsta, a trecut și aseară pe-aici. „Du-te la moară, îi zic, acolo\nîl găsești.“ Nu, că nu vrea să se ducă la moară.\nII\nLipoveanul ridică barba de pe genunchiul frânt și se uită. Nu zise nimic\ncând văzu într-adevăr un om la poartă, nu dădu nici o încuviințare, își reluă\nvăxuitul și abia într-un târziu întrebă:\n– Ce este, Vasile, intră în curte, ce aștepți acolo? Ce, ești milog de stai\nașa dimineața la poartă și nu zici nimic?\n– Bună-dimineața, zise Vasile apropiindu-se și continuă să nu zică\nnimic, când ar fi putut să răspundă, dacă ar fi fost vorbăreț, că milogii vin ei\nla poartă, dar nu tac din gură, se milogesc de se-aude din capul satului.",
  "Adam Fântână intră în tindă, se așeză la masă și începu să mănânce.\nVizitatorul rămase afară, dar în apropierea pragului tindei și de acolo începu\nsă spună ceva cu un glas înăbușit și monoton. Era un bărbat foarte tânăr, cu\ntrupul subțire, aproape delicat, dar cu mâinile lungi, cu labele mari, crescute\nparcă la alt trup, groase și negre ca niște cazmale. În spusele lui reveneau\ndes niște inși care se numeau ba Isosică, ba Plotoagă, ba Mantaroșie, ba\nZdroncan și încă alții, pe care îi învinuia în linii generale că după ce singuri\nau vrut să facă anul trecut aici în sat o gospodărie agricolă colectivă, tot ei\npe urmă s-au apucat și au împiedicat-o să ia ființă, pe motivele că nu le\nconvine, dar fiindcă i-a apucat raionul de lucrul ăsta, să nu zică cineva că n-\nau făcut, dar uite că nu vor oamenii…\n– Și oamenii vor?! îl întrerupse brutal Fântână, înghițind flămând mari\nbucăți de mămăligă dumicată în laptele proaspăt. Oamenii vor, ‘le mama lor\nde oameni, când m-am ridicat eu în ședință – și aici lipoveanul ridică un\nbraț în sus drept ca lumânarea – am strigat, fraților, cine vrea să se înscrie să\nrămână aici cu mine în clasă, n-a rămas unul, am rămas eu singur, să spună\npe urmă domnul Isosică la raion că eu am gonit oamenii să nu se înscrie! Și\ncând am ridicat pe urmă chestiunea în organizație, de față cu instructorul\nFilip de la regională, ați tăcut toți din gură, ca să poată să zică Bilă despre\nmine că visez! Va să zică eu visam și voi toți, ca niște deștepți, erați treji.\nAcuma veniți la mine să-mi spuneți, dar așa pe furiș, până și la moară vă e\nfrică să veniți, să nu vă vadă cineva și să-i spună lui alde Isosică sau\nPlotoagă că ați venit la mine fără măcinat, adică să-mi spuneți mie cine știe\nce și să vă ia așa la ochi. Ce să-mi spuneți, mă, voi, mie? Ce să-mi mai\nspuneți?\n– Dar ceva care e în interesul dumitale ești dispus să asculți? zise\nvizitatorul.\n– Spune, zise responsabilul morii mai încrezător, având de astă dată în\nglas o suspiciune de altă nuanță, una cronică, devenită parcă a doua natură.\nȘi continuă să mănânce, în timp ce tânărul vizitator matinal continuă să\nvorbească.\n– Și tu de unde știi de chestia asta? spuse în cele din urmă Fântână cu un\nglas din care se vedea că crede tot ce i s-a spus, mai rămânând de lămurit\ndoar acest amănunt în ceea ce privea sursa.\n– De la unul din ei, zise.\n– De la care?",
  "– De la Plotoagă, Isosică, Bilă sau Zdroncan. S-ar putea să fie amestecat\nși Mantaroșie, care li s-a alăturat.\nPlotoagă era președintele sfatului, Isosică secretar de organizație de bază\nși referent la sfat, Bilă nu era nimic (adică nimic plătit, îl aleseseră în ceva\ncu denumirea de Arlus, – Asociația română de strângere a legăturilor cu\nUniunea Sovietică – el era cu această sarcină, de care de altfel toată lumea\nștia că era foarte mândru), Zdroncan secretar al sfatului, iar Mantaroșie\ncantaragiu la moară.\n– Va să zică nu vreai să spui, zise lipoveanul.\n– Ți-am spus, repetă tânărul, știu asta de la Isosică, Zdroncan, Plotoagă\nsau Bilă.\nNu-i mai spusese pe cei patru în aceeași ordine, ca și când s-ar fi ferit ca\nnu cumva să lase un indiciu oarecare despre cel de la care știa secretul\ndezvăluit.\n– Și ce interes are unul din ăștia ca eu să știu ce-au pus ei la cale în\nprivința mea?! zise din nou lipoveanul neizbutind să dea de firul tainei.\nVizitatorul tăcea.\n– Spune, mă Vasile, tu n-auzi ce te întreb?\n– Ce să spun?\n– Ești surd? Ce interes are unul din ăștia patru, care sunt împreună, ca\neu să știu ce pun ei la cale în privința mea?!\n– Ce interes? întrebă Vasile curios.\n– Da, ce interes.\n– Nu știu, zise Vasile mirat. De unde să știu? Și adăugă cam supărat, ca\nfață de cineva care tot nu aprecia valoarea dezvăluirii care i se făcuse: Prea\nmulte vreai să știu!\n– Bine, Vasile, zise lipoveanul cu o voce deodată caldă, o să văd eu, bine\ncă mi-ai spus! Dar și mai bine ar fi fost, adăugă, dacă veneai la moară și-mi\nspuneai, te-aș fi crezut și mai mult, pe câtă vreme așa, ce știu eu ce mai\npuneți la cale.\n– Nu te costă nimic c-ai aflat, zise tânărul rece.\n– Și pe tine ce te costă că mi-ai spus?\n– Tovarășe Fântână, zise tânărul posomorât, eu nu ți-o dau asta ca bună,\nți-o dau s-o știi, nu știu dacă trebuie să crezi sau să nu crezi.\n– Asta nu mai era nevoie să mi-o spui tu, d-aia te-am întrebat de unde-o\nștii și ce interes are ăla care ți-a spus să știu eu din moment ce el e cu ei.\nPlotoagă nu poate să fie, fiindcă el fără cumnatu-său Zdroncan și fără",
  "Isosică, n-ar fi nimic, Zdroncan nu poate fi contra lui cumnatu-său Plotoagă\n(contra ălorlalți doi, Isosică și Bilă, poate) dar numai ei doi, fără Isosică, nu\npoate el, cumnatu-său Plotoagă, și atunci tot nimic n-am făcut. Mai rămâne\nIsosică și Bilă. Bilă poate fără Plotoagă și Zdroncan, dar nu poate fără\nIsosică și iar n-am făcut nimic. Ar însemna că e Isosică. Isosică este? se\nholbă Fântână cu barbă cu tot ca și când o astfel de idee l-ar fi pocnit în cap\nși l-ar fi căpiat chiar și ca ipoteză.\n– Nu știu, zise Vasile supărat. Și repetă: Prea multe vreai să știu!\nȘi se ridică, își luă bățul pe care îl lăsase răzimat de zidul casei și plecă\nîncet, cu spatele la cei din casă și i se văzu îndelung mersul până la poartă,\negal și impenetrabil ca și dezvăluirea pe care o făcuse.\nÎn acest timp Marioara dispăruse în odaie și când acel Vasile se duse ieși\nîn prag gătită de plecare.\n– Unde te porniși tu acum de dimineață? sări maică-sa.\n– Mă duc nițel pe la surata Ilinca, răspunse fata cu o sugestie în glas a\nunei neînsemnătăți atât de mari a ceea ce urma ea să facă la surata ei, că\nabia așa o făcu pe mamă bănuitoare și o alarmă mai rău decât dacă ar fi\nspus că se duce să se mărite pe furiș.\nMama puse mâna pe vătraiul din vatră și îl ridică crâncenă în aer:\n– Dezbracă-te și stai acasă că-ți rup spinarea!\n– N-auzi că mă duc nițel și mă întorc acușea, ce tot ridici vătraiu-ăla la\nmine?!\n– Păi ce, asta e în firea ei! zise tatăl ridicându-se de la masă și făcându-\nși cruce. Lasă, fă, fata în pace, să se ducă, nu rămâne acolo, n-o mănâncă\nnimeni și dac-o s-o mănânce o să strige și ea, e lume… Du-te, Marioara,\nhai, dar întoarce-te repede, că nu sade bine să pleci de dimineață de-acasă,\nrâde lumea…\nFata trecu pragul și se dădu jos de pe prispă. Schimbase rochia, se\nspălase pe picioare și încălțase niște sandale, dar se vedea că nu erau cele\nmai bune lucruri pe care le avea, să nu se spună pesemne că s-a dus la ai lui\nMoromete de dimineață gătită, când lumea are treabă și poartă alte haine.\nCu o expresie buimăcită mama lăsă vătraiul din mână și se luă după ea. O\nstrigă cu vocea ei de mamă blândă și înțelegătoare:\n– Marioara.\nȘi când fata se întoarse, deodată o imploră:",
  "– Marioara, nu te duce tu la ăla, maică, acum de dimineață, fă și tu o\ndată cum te rog eu, dezbracă-te și treci în casă că avem treabă să cârpim\ncerga-aia, vine seceratul și treieratul și n-o să avem cu ce înveli căruța și\npune grâul…\nDar abia aceste implorări o scoaseră deodată și pe fată din ale ei și\nscrâșni din dinți și chipul i se schimonosi de o împotrivire fără măsură,\naproape sălbatică:\n– Lasă-mă, mamă, în pace, ți-am spus că mă întorc repede, ce tot îi dai\nzor cu treieratul și seceratul…\nȘi îi întoarse spatele și se duse, deschise poarta și i se văzu capul pe\nlângă vârfurile ulucilor, mergând grăbită dar cu pas măsurat, ca orice fată\ncare a plecat într-un loc unde are treabă, nu unde se pierde timpul. În casă,\nAdam Fântână, cu un picior pe ducă, o mai întrebă totuși o dată pe muierea\nlui ce-are cu fata. Femeia spuse atunci ce nu vroia să dea pe față, că aseară a\nstrigat-o cineva pe Marioara, fata sau băiat, n-a înțeles bine, și i-a șopocăit\ncă vine Niculae al lui Ilie Moromete în sat și stă până se termina treieratul.\n– Și? întrebă omul neînțelegând.\n– Și! făcu femeia. Vezi-ți de-ale tale, când ai s-o vezi aci în casă cu burta\nla gură să nu zici că n-am ținut-o din scurt.\n– Da’ ce e între ea și Niculae al lui Moromete?\n– Nu e nimic, răspunse femeia după o ezitare.\n– Păi dacă nu e nimic, ce-ai cu ea, creștino, nu poți s-o lași în pace?\nUnde vreai să găsească un bărbat, la tine în vatră?\n– Ăla nici nu se uită la ea și ea de cinci-șase ani…\n– Ce e de cinci-șase ani?! se miră tatăl, coborând de pe prispă și luând-o\nși el spre poartă. De ce nu zici tu de zece ani, ce mi-e cinci-șase ani, ce mi-e\nzece.\nȘi se îndepărtă și el pe lângă garduri, asemeni fetei, luând-o însă spre\nacea parte a satului dinspre care se auzea cântecul rar al motorului morii,\ncare pe vremea aceea mergea cu uleiuri grase, scoțând pe un burlan rupt, în\nacelași timp, zvâcnituri de fum și un zgomot ca de jucărie, care izbea într-\nun fel vesel urechea celor care treceau prin apropiere. Iar muierea rămase\nacasă singură, să coasă cerga, și cu gândul în două părți: cu grija spre fată\ncare se făcuse mare și nu mai vroia să mai asculte și cu pornirea spre bărbat\ncare, în loc să sară și s-o oprească, o lasă să plece dimineața spre casele\naltora, să se facă de râsul lumii…",
  "III\nCasa Moromeților era așezată la șoseaua mare și se putea ajunge la ea\nușor din orice parte a satului. Casa era veche, dinainte de primul război, și\nnumai pridvorul, grajdul și fânarul erau făcute mai de curând. În pridvor era\nvăzut de obicei Moromete, care părăsise prispa de dinainte de cel de-al\ndoilea război și dormea acum aici și ridicase în același timp de-a lungul\nprispei un parmalâc cu câte-o floare romboidală tăiată în mijlocul fiecărei\nscânduri. Sub pridvor își construise o pivniță plină cu butoaie și putini în\ncare intrai ridicând o trapă chiar de lângă pridvor, de pe prispă, care acum\nera din scânduri, ca și dușumeaua celor două odăi din casă, altădată din\npământ.\nAici, în pridvor, veneau la el de câte două-trei ori pe săptămână și câte\nunul aproape în fiecare zi – uneori chiar și de două ori pe zi – prietenii lui\npolitici de după Iocan, foști liberali ca și el, Nae Cismaru, Costache al\nJoachii, Matei Dimir și Giugudel. Cu ei bătuse muntele ani în șir. Cu\nCocoșilă se împăcase într-o vreme, dar nici unul nu mai reușise să facă să\nfie între ei ceea ce fusese pe vremea lui Iocan și se vedeau rar și pentru\nscurt timp, cu toate că încet, ca dintr-o lungă boală, Moromete își revenise.\nArăta mereu în plină putere, și se găsiră destui care să spună că anume\njucase el comedia cu căzutul la pat, ca s-o poată goni pe Catrina de-acasă și\nsă se însoare cu alta. Presupunerea nu se confirmă atunci, dar se adeveri mai\ntârziu. Într-adevăr arăta iarăși senin și se uita pe drum ceasuri întregi exact\nca pe vremuri, fără să aibă adică nevoie de nimic din afară ca să se simtă\ntrăind, deși dintre copii, lângă el nu mai era decât Ilinca. După măritișul ei\ncu Sandu, Tita nu se mai întorsese în casa părintească fiindcă avea de la\nbărbatul ei un băiat care moștenea casa lui. Moromete nu găsea în el nici o\nfrică față de trecerea anilor. Când Ilinca alerga la poartă și striga: „Tată, a\nmurit cutare!“ ai fi zis că la această știre Moromete avea să tresară și măcar\ndin gură să spună ceva de bine de cel care nu mai era. „…Pe mă-sa,\nrăspundea el într-adevăr după un moment de reculegere. A murit fiindcă n-a\nmai avut zile!“ „O să ai tu mai multe, o să trăiești cât lumea“, răspunsese\nîntr-o zi Catrina cu un glas înfiorat, de teamă și de îndoială, fiindcă de atâția\nani de când se ducea la biserică ea aflase nu fără neliniște că în ochii\nMântuitorului păgânul e mai nevinovat decât cel ce cunoaște învățătura, dar\nn-are destulă credință. Ea n-avea destulă credință, nu se putea înșela, în\ntimp ce el era păgân. „Nu, că o să trăiești tu cât lumea, îi răspunse și",
  "Moromete cu nepăsare. Crezi că dacă te duci la biserică o să trăiești mai\nmult ca alții!“ „Nu, zise și mama, dar barim cât trăiesc să nu trăiesc în\nîntuneric! Ce-o fi pe lumea ailaltă o să vadă Domnul Cristos!“\nAdică o să-și dea el seama cine merită să fie ales să trăiască alături de el\nși cine trimis în smârcurile unde domnește Cinenupoate. Astfel îi spunea ea\nadesea diavolului ferindu-se să-i rostească numele: dar de ce considera ea\ncă diavolul e „Cel ce nu poate“, era greu de înțeles, când știa bine ce putere\navea el asupra oamenilor, vroia poate să spună că nu avea și asupra lui\nDumnezeu și a celor ce urmau învățătura lui Cristos? Aici Moromete ridica\ndin sprâncene și le dădea într-o parte confirmând subțirel: „Așa e!“ făcea. Și\nse înghesuia singur în sine cu un gest care vroia să spună că nu e rău ce\nzicea ea, așa o fi, gest zadarnic de bunăvoință menit s-o domolească și s-o\nfacă să uite cu timpul istoria dusului lui la București…\nRevenindu-și, lui Moromete îi revenise și gustul pentru politică și se\nuita foarte intrigat la acești oameni noi de pe la sfatul popular (nu se mai\nspunea primărie) care îi intrau în curte și îi vorbea ca și când nu l-ar fi\ncunoscut și n-ar fi știut cine e. El nici nu le zicea nimic când îi vedea cum\nse urcau pe scara podului, cum apreciau cam cât porumb era acolo și cam\ncât trebuia să dea din el la prețul oficial drept cotă către stat. Avea aerul că\ndacă ar vorbi ar strica totul, în timp ce, după el, făcea să stai și să te uiți la ei\nfără să te saturi cu riscul că puteai după aia să pierzi câteva coșuri de\nporumb. Fiindcă nici măcar nu dădeau bună ziua când îi intrau în curte! Îi\nfăceau apoi o hârtie, i-o lăsau pe pridvor și plecau, atrăgându-i doar atenția\ncă dacă nu se duce singur cu porumbul vor veni atunci tot ei, de astă dată cu\ncăruțele. S-a dus vremea, ziceau ei, când cu porumbul acela domnul\nMoromete cutreiera munții și făcea negustorie (ca și când cuvântul\nnegustorie ar fi fost ceva de rușine!).\nMoromete surâdea: „Auzi, mă, Matei, ce zice lipoveanul-ăsta, că tu și cu\nGiugudel (și l-a mai adăugat și pe Cârstache la rând) cică sunteți uneltele\nmele. Adică cum unelte?“ (Era un cuvânt din ziare, prin care erau\ndesemnați astfel acei țărani care continuau încă să fie în relații pașnice cu\nchiaburii, alt cuvânt necunoscut în sat prin care erau desemnați cei cu stare.)\nPrin unelte, Moromete dădea de înțeles că se gândește la o furcă, o sapă, o\ngreblă… Iar în ceea ce privește porumbul nu zicea nimic. Cum o să se ducă\nsă-l dea?! Asta ar fi fost culmea. Să vină ei să vedem o să i-l ia cu forța?!\nȘi într-adevăr nu veniră. În anul acela. Dar în anul următor i se urcară\nliniștiți în pod și îi luară câteva zeci de coșuri, din cele câteva sute,",
  "eliberându-i și o hârtie pe care îl puseră s-o semneze și îi dădură și niște\nbani, cam a zecea parte din prețul cu care se vindea porumbul pe piață, la\nmunte ca și la baltă. Nu reieșea de nicăieri că i s-a luat ceva, ci pur și simplu\ns-a predat cantitatea cutare contra cost, ca orice marfă. Nu era cine știe ce,\ndar se zvonea că nici la munte nu mai avea voie să se ducă.\n„Ce-i facem, mă, Costache, îl întrebă el pe Costache al Joachii îndată\ndupă aceea. Ce facem, mă, Nae?!“ „Ce să facem, răspunse Nae, întreabă-mă\nsă te întreb! Întreabă-l mai bine pe băiatu-ăla al tău, că el trebuie să știe.“\nCostache, fără să se omoare cu firea, se arătă nepăsător și spuse că probabil\nsunt tot chestii de-astea care semănau cu istoria cu seceta din Moldova, cu\ndeosebirea că acum n-aveai încotro și trebuia să dai ceva. Din zece duble\ndintr-o sută nu sărăcește nimeni.\nÎn anul următor însă istoria se repetă, de astă dată nu numai la grâu și la\nporumb ci și la floarea-soarelui, la carne, la lapte și la lână. Mai mult, se\njudeca numărul de oi după suprafața de pământ, chit că Moromete, de pildă,\nmai rămăsese doar cu o oaie. Păștea pe-acolo prin grădină, și nu înțelegea\nnimeni de ce n-o dăduse o dată cu celelalte șapte-opt pe care le vânduse,\ndupă cum spuse el, din pricina ciobanilor, care le mulgea pe izlaz și nici\nlână nu-i ieșea cine știe ce. El nu spunea că stofele se găseau acuma la un\npreț mai ieftin la cooperativă și că fetele și mama nu prea se mai arătară\ndornice ca altădată să mai întindă războiul de țesut în casă în timpul iernilor\n(singure velințele mai rămâneau). „Ce zic, mă, Matei, ăilalți oameni?“ îl\nîntrebă el pe Matei Dimir, ca și când asta l-ar fi interesat mai mult, ce ziceau\nalții, decât faptul în sine că nu mai putea merge la munte. „Ce să zică, se\nrăsti Matei (așa era felul ăstuia, semăna pe undeva cu Cocoșilă, cu\ndeosebirea că totul la el rămânea la răsteală, nu ieșeau prea multe cuvinte\ndin creierul lui) nu zice nimic, ce să zică.“ „Cum, mă, nu zice nimic! sărea\nMoromete ca și când nu i-ar fi venit să-și creadă urechilor, adică cum nu\nzice nimic? Păi ei nu văd?“ „Și ce dacă văd?“ „Cum ce dacă? Adică cum?!\nCe treabă e asta?!“ „Treabă, ce să fie?!“ de răstea Matei Dimir silindu-se ca\nrăsteală lui să se transforme într-un răspuns, adică asta era, vedeau, dar nu\nziceau nimic, ce puteau să zică la urma-urmei, că le place? „Cum, mă\nMatei, revenea el după câteva zile, pe altă cale, când se vedeau din nou, să\ndau eu cotă de la o oaie, mă?!! Ce e aia, oaie sau magaoae?“ În ce lume\nadică intrau ei în felul ăsta și care era partea lor în ea, să fie cei cu oaia,\nadică cei cărora avea să li se ceară în viitor altele și mai gogonate decât li se\ncereau acum, și la asta să se rezume tot rolul lor, sau într-adevăr avea să se",
  "schimbe lumea din temelii cum se zicea și să fie chemați să ia și ei parte la\nceea ce avea să aducă în bine această schimbare?\nFiindcă iată de pildă fonciirea, acum că Moromete nu mai avea bani,\nrevenise, o simțea… I se trimeteau prin Ilie Micu, piticul satului, care mai\nera încă ținut pe-acolo pe la sfat, singurul care mai rămăsese dintre slujbașii\nvechii primării, niște hârtii în care i se spunea că pentru fiecare zi de neplată\na fonciirii i se majora cu nu știu cât zero virgulă zero cinci, șase sau zece la\nsută din suma totală și că asta mergea crescând… Mai bine, i se spunea cu\nnepăsare, să se ducă la sfat și să-și achite ce avea de achitat că altfel suma\nse îngroșa singură „în detrimentul dumitale, ți-o spun cu lacrimi în ochi“,\nzicea unul Bilă care nici măcar nu se știa ce rol avea pe-acolo, dar care\ntotuși se dovedea că era el la curent și știa ce spune. Bineînțeles că\nMoromete nu se duse, cum să se ducă chiar așa de la începutul anului, era\ndestul timp până la toamnă, dar ajunse curând să nu mai știe nici cât avea de\nplată și nici dacă, așa în general, se putea plăti, dat fiind că aceste majorări\nla rândul lor se majorau și ele și acestea la rândul lor sufereau și ele de-o\nmajorare la majorare, și așa mai departe.\n„Ce fac eu aicea, domnule?“ zise el ducându-se totuși la sfat cu aceste\nhârtii, uitându-se nedumerit la Zdroncan, unul din băieții lui Traian Pisică\najuns secretar în locul lui Oprescu. „Ce este, nea Ilie?“ îl întrebă Zdroncan\nfără să-și miște ochii din hârtiile în care scria cu cerneala lui violetă. „Mă\nZdroncane, păi eu degeaba plătesc acum în fața ta, fiindcă până îmi faci tu\nchitanța, suma s-a și majorat și trebuie să-ți plătesc din nou, și până îmi faci\niar chitanța, iar s-a majorat, și așa mai departe.“\nDar nici o tresărire din partea celuilalt. Și doar se spuseseră în fața lui\ncuvinte uneori menite să-i întindă măcar un zâmbet, și un zâmbet face\nuneori pe doi oameni să treacă peste hotare, care altfel nu se trec niciodată.\n„Nu-mi plătești mie, du-te la referentul încasator principal“, răspunse\nZdroncan fără să-l audă bine, nu-i ardea lui de dedesubturile lui alde\nMoromete, nu era acum timp de dedesubturi de-astea. Astea erau bune pe\nvremea lui Aristide.\nMoromete se duse la referentul încasator principal, care luase locul atât\nvechiului perceptor cât și agentului său de urmărire, Jupuitu, scoși la pensie\nsau dați afară, nu le ducea nimeni grija, se aranjaseră ei bine cât fuseseră la\nputere. Ăsta se uită la Moromete tot fără să-l vadă și nu vorbi cu el până nu-\nși aruncă întâi o privire în vraful de hârtii cu care omul venise nedumerit\nde-acasă. îi arătă apoi și el ceva tipărit, cu pasaje subliniate cu cerneală",
  "roșie, zicând că după ele și-a orientat și el calculele, nu le-a făcut din capul\nlui. Și îi făcu semn spre ușă: mai mult n-ar avea ce să-i mai spună, nici\nmăcar nu-l interesa dacă țăranul plătea sau nu plătea.\nIV\n„Bine, continuă Moromete adresându-se prietenilor lui liberali, dat fiind\ncă statul are nevoie de parale fiindcă nu mai suntem ca pe vremea regimului\nburghez al moșierului …de moșieri, cu sămânța lor, de unde i-au mai scos și\npe-ăștia, care știți și voi alde Costache și alde Matei că se luă moșia mare a\ncoanei Marica îndată după ălălalt război, și nu acuma, dar dat fiind că\nnumai ei au nevoie de bani, noi n-avem, să zicem că fonciirea trebuie\nachitată. Orice stat, nu așa, are funcționărime de plătit și toată lumea e\ndatoare. Dar Valache a dat tot ce i se cuvinea și n-a zis nimic nici de\ncârciumă, când i-a închis-o, știți cum îi plăcea lui să bea cu notarul și\nprimarul. Le făcurăm bine pe toate alelalte și rămase nerezolvată cârciuma\nlui Valache. Nu zic de moară și de păduri, trecură la stat, așa consideri\ndumneata din punct de vedere că să nu mai existe oameni cu averi, foarte\nbine, dar Valache ce bogat îl găsiși? În fine, să zicem că alcoolul fiind\nmonopolul statului, eu, stat, ți-am dat autorizația de desfacere, eu ți-o\nretrag, am eu alte planuri cu meateurile, mă privește! Dar ce-i făcură ei cu\nalde Gae și ăia care mai erau cu ei? Că Valache nu plânge el după cârciumă,\nce cârciumă, avea acolo câteva sticle, îi plăcea și lui pe vremuri să stea cu\nalde notarul și primarul care era, sau când ăștia aveau treabă, cu domnul\nGogu Pișculescu, săracul, pe unde o fi și ăsta, dar ați auzit și voi cum au\nintrat peste el, și alde Gae a ridicat ciomagul lui cu care păștea altădată oile\noamenilor pe izlaz, și a izbit cu el în masă… Că pe mă-ta de chiabur, scoate\nși plătește impozitele! Valache, spun unii care l-au văzut, cum era el cu\nobrajii cam grași, uite-așa au început să-i tremure fălcile și se uita așa la ei\nși asculta cum înjura Gae, ți-nchipui, om care nu-i făcuse nimic, că i-ar fi\nspus el dacă era la mijloc o răzbunare și zice Valache, de ce mă înjuri\ndumneata, ce ți-am făcut eu ție, scoate și plătește, zice, facu-ți și dregu-ți de\nchiabur, te învățăm noi minte să mai uneltești… Am plătit, zice Valache, și-i\narată chitanțele, dar ăla care nu știe carte ce să înțeleagă el, nici n-a vrut să\nse uite, îi da zor că îi arată el… Pe urmă au ieșit de-acolo și au plecat. Știți\nși voi ce i-au făcut pe urmă: tot Gae l-a dat în judecată pentru că nu și-a\nachitat impozitele, s-a dus Valache la Pălămida la înfățișare, cu avocat.",
  "Onorată instanță, c-o fi c-o păți, uite chitanțele că învinuitul și-a plătit\nîndatoririle care i se cuvin, cerem achitarea. Atunci s-a ridicat judecătorul\nși, zice, probele sunt necorespunzătoare, drept care urmează să fie\ncondamnat. Asta e! Săracul Valache! Nu le zisese nimic în timp ce alde Stan\nCiocea l-ați auzit și voi cum spunea cu gura mare ca nu vin ei mai repede\namericanii ăia să-și facă un tâlv și cu el să bea sângele lui alde Isosică și\nAdam Fântână. Și n-a venit nimeni să-l aresteze! L-au ridicat ei mai pe\nurmă, dar nu din pricina asta. Și îl băgară la beci pe Valache…“ „Cică e să\niasă acum, lunile astea“, a zis atunci Giugudel, care era totdeauna cel mai\nbine informat… „O să iasă, dar cum să mai trăiască acum omul ăsta în sat?\nrăspunse Moromete. Fiindcă eu înțeleg, dacă vii dumneata la putere, să te\nrăfuiești cu ăl care a făcut rău, țineți minte cum îl scoaseră legionarii pe alde\nIlie Pârvu și îl bătură cu funiile ude în fața primăriei. A și murit pe urmă…\nNu era normal ca ăia doi legionari care au dat cu frânghiile și nu numai pe\nVictor Bălosu, care e la beci, să pui acum mâna pe ei și să-i belești, nu pe\nValache? Ași! Unul din ei e pe la București, tramvaist, iar ălălalt își vede de\ntreabă aici în sat, are chiar onoarea ca ulița aia din deal, de la marginea\nsatului unde stă el, să-i poarte chiar numele, ulița legionarului, așa îi spun\nmuierile.“ „Cică l-ar fi întrebat alde ăsta al lui Bragadiru pe Gae, spuse iar\nGiugudel, care e fapta de care se face vinovat Valache. Ce faptă, zice Gae,\nvezi să nu te trimit și pe tine după el. Accept să mă trimiți zice al lui\nBragadiru, dar mult nu pot să stau acolo și când ies să fie a dracu’ care nu-ți\nroade beregata.“ „Asta nu știam, zise Moromete. Și Gae ce i-a răspuns?“\n„Singur, zice, ai intrat la ascuțirea luptei de clasă, a zis Gae. Să nu crezi că\nmi-e frică mie de tine. Și l-a luat și; la raion.“ „L-au băgat la zdup?“ întrebă\nMoromete. „Păi dar! Un an de pușcărie, mă, stă acolo alde al lui Bragadiru,\nîi pune la muncă, se duce alde muierea aia a lui și-i duce de mâncare să ție\nla metri cubi, că așa cică, are de săpat atâția metri cubi, dacă îi face, îl\neliberează înainte de termen. Și cică îi mai dă și niște bani!“ „Așa\nînchisoare zic și eu, exclamase Moromete cu un entuziasm probant. Și crezi\ntu că ăsta al lui Bragadiru o să-i roadă beregata lui alde Gae după ce iese?\nAșa se lăuda și alde Nae Marinescu că dacă el îl prinde pe Gae că-i intră în\ncurte și i se urcă pe scara podului îi dă una și îl lasă lat. Ei, și când veni Gae\nși intră în curtea lui fără măcar să bată la poartă și îl puse să dea două căruțe\nde porumb cotă, nu mai zise alde Nae nimic. E drept că Gae nu s-a ostenit\nsă se urce el pe scara podului și zice, de-aici se predă imediat două căruțe,\ntaie-i domnului Nae Marinescu chitanța de încasare la preț oficial și să",
  "mergem mai departe. «Bine, mă, Nae, zice alde Boldeată, după câteva\nsăptămâni, că n-ai putut să-i tragi una lui Gae atunci pe loc, mai înțeleg, că\nera milițianul cu el, dar spunea alde Tănăsache al Gârii că v-au văzut pe\nurmă pe-amândoi la meate, tu plăteai». «Minte al lui Tănăsache al Gârii,\neram acolo întâmplător, n-am și eu voie să beau o țuică?» «Ba ai, dar Gae\ncică era singur, de ce nu i-ai tras una?» «Ce să-i tragi, mă, zice, ăsta a\nînnebunit, nu e zi să nu trimeată câte doi-trei cu milițianul la judecată».\n«Mă Tănăsache, așa e cum zici tu, ce dai acuma ca cote e un zero pe lângă\nce dai pe urmă dacă te trece la chiaburi. Nici nu știi ce frică mi-e, îmi rămân\ncopiii neînsurați…» Mira-m-aș să scape el multă vreme, mai spusese\nMoromete. Dar nu asta e problema! Că dacă azi îi faci ăstuia și ăluia ceea\nce îi faci, cine te mai împiedică să vii și peste alde Costache al Joachii și să-\ni faci și lui la fel, chit că el n-are nici în clin nici în mânecă cu ceea ce se\ncheamă un chiabur!? Nu mai vorbesc de mine care am două loturi,\nîncheiase Moromete cu un glas totuși foarte liniștit. Dacă n-ar fi Niculae,\nmai spuse el, de mult ași fi luat-o și eu pe urmele lui Valache!“\nEra exact ceea ce gândeau și prietenii lui în clipa aceea. Asta nu-i\nîmpiedica însă pe nici unul dintre ei să vină mai departe la Moromete în\npridvor. Li se părea că dacă și pe ei ar fi început acel Gae să-i ia la ochi,\nasta ar fi fost sfârșitul lumii. Iar dovada că nu era totuși sfârșitul lumii erau\nchiar adunările acestea ale lor, în ciuda amenințărilor lipoveanului sau ale\nacelui Gae; nu li se întâmpla nimic și se reîntâlneau totdeauna liniștiți,\nluând-o de unde rămăseseră.\nÎntr-o zi însă Giugudel le spuse celor care arătau că nu de mult timp se\nvor mai bucura ei de libertatea lor de acum: noul președinte, Plotoagă, și\nnoul secretar de organizație, Isosică, pariaseră între ei că nu le e lor frică de\nNiculae și că pe-o vadră de vin, zicea Plotoagă, că îl va lua pe Moromete și\nîl va băga la beci pentru agitație împotriva regimului (Isosică paria că\nPlotoagă nu va îndrăzni) și că Isosică îl va doborî pe Niculae (asta era mai\ngreu, și Plotoagă paria că Niculae îl va doborî el pe Isosică în clipa când va\nmirosi cine din comună uneltește contra lui). Moromete se posomori: nu era\nde glumit cu smintiții ăștia… Dar nici o clipă nu se feri să se vadă mai\ndeparte cu prietenii săi…\nV",
  "Nemaiputându-se duce la munte, Moromete, după oarecari ezitări, îi\nceru bani feciorului, lui Niculae. De la cei doi, Paraschiv și Achim, n-avea\nce să ceară. Paraschiv izbutise într-adevăr să-și facă o casă în Colentina și\nizbutise chiar să tragă și lumină de la stâlpi și să facă pac, cum zisese el,\ncând intra în ea, dar se îmbolnăvise de oftică, tușea de răsuna casa aceea a\nlui pe care și-o ridicase mâncând numai pâine cu cartofi. Moromete fusese\nla el o dată s-o vadă cu Niculae. Îl pensionaseră pe Paraschiv care era și el\nîn partid, cu toate că după un pahar de vin începuse să-i spună lui tat-său și\nlui frati-său vitreg că nu le dă comuniștilor nici un an. Era înainte de\nabolirea monarhiei și Paraschiv, nu se știe de ce, era regalist și arăta\nindignat că se zicea despre rege că nu mai face nimic, că ar fi adică (și asta\nîl supărase pe el cel mai tare) un manochin. De ce manochin?! se stropșise\nel la Niculae, ca zic ei? (comuniștii adică, din rândul cărora făcea și\nParaschiv parte), și prins de o pornire ciudată se înroșise de furie și\nîncepuse să tușească. Du-te în sat, a continuat el adresându-se tatălui, și\nspune-i lui Stan Ciocea că eu țin cu el. (Asta era un fruntaș țărănist care\navea cârciumă aproape de Aristide). De ce credea Paraschiv că îl mai poate\nîncălzi pe Stan Ciocea ținutul ăsta al lui tocmai de-acolo de unde era și mai\nales acum după ce pierduseră puterea și nici nu erau semne că ar mai fi\nputut-o recâștiga vreodată? Nu era de-a bună cu tusea asta a lui, om tânăr\nscos la pensie… Însemna că nu mai putea munci, deși se spunea că acum\noftica se vindecă de tot cu o doctorie nouă care se numea penicilină… Cât\ndespre Achim, îi dădea înainte cu „Consumul lui alimentar“ dar zicea că\nduce lipsă de capital, că altfel… ar ajunge adică mare negustor!\nSpre bucuria lui Moromete, Niculae îi trimise numaidecât bani. Însemna\ncă avea, că era adică bine plătit acolo la Pălămida și Moromete nu așteptă să\ntreacă prea mult timp ca să-i ceară iar. „N-am bani, domnule, îi scria el ca\nsă se justifice, cu ortografia lui din 1900, mă apasă lipsa de bani și ăștia de\nla sfat mă apucă de sume mari… Dacă îmi dai o mie de lei, se plângea el, și\nîmi ceri să-ți dau ție pe ea un leu, pierd mia, că n-am de unde să-ți dau leu-\năla!“ La început răspunsul lui Niculae nu întârzia și îi trimetea suma cerută,\ndar fiindcă scrisorile deveniseră pe urmă prea dese, nu-i mai răspunse la ele\nprin mandat ci prin tăcere, lăsând să se scurgă cel puțin o lună până să-i\nexpedieze ceva. Moromete se făcu că nu înțelege și începu să ia trenul spre\nPălămida. „N-ai primit scrisoarea mea?!“ îl întreba pe Niculae fără prea\nmulte ocoluri. „Ba am primit-o!“ răspundea Niculae. „Păi dacă ai primit-o,",
  "atunci de ce…“ Dar nu îndrăznea totuși să-l ia direct la rost, luându-l totuși\nîn felul acesta.\nNiculae, când îl vedea la poarta Comitetului de partid așteptându-l, abia\nizbutea să-și ascundă nemulțumirea. Nu înțelegea, îi spunea el tatălui, de ce\nîl căuta? Din moment ce el nu-i trimisese bani, nu era limpede că nu putuse,\ncă n-avusese? Ce adică, credea că a uitat?!\nȘi într-o zi își ieși din pepeni și îi spuse că s-a săturat, pentru cât l-a ținut\nel în școală, i-a trimis bani destui și de-aici înainte n-o să-i mai dea nici un\nleu. Nu există scrisoare pe care să fi primit-o de la el și în care să nu fie\nvorba decât de bani și niciodată nu l-a întrebat și pe el ce mai face și cum o\nmai duce, cel puțin cât a fost militar a primit o singură scrisoare, fiindcă știa\nși el că acolo n-ai leafă, n-ai ce să ceri. Gata, s-a sfârșit și cu istoria asta.\nDe-aici înainte n-are decât să facă ce-o vrea, dar să-și ia gândul că o să-i\nmai trimită vreun sfanț!…\n„Sfanț! șopti Moromete deodată înmuiat și începu să clatine din cap a\nreproș. Păi, mă Niculae, exclamă el cu o duioșie care îți chema înțelegerea\npe-aci pe-aproape, pe lucruri mici, dar adevărate și de neînlăturat, dacă eu\nași avea, crezi că ți-aș cere eu ție?!“\nDar nu-i mai merse comedia aceasta a uimirii totale nici față de fiul său.\nNiculae continuă să strige că îi ajungea, și că dacă până acum i-a tot dat, a\nfost din pricina mamei, că s-a gândit la ea că n-are. Ei, o să-i cumpere de-\nacum încolo tot ce-i trebuie ei de îmbrăcăminte și încălțăminte și lui n-o să-i\nmai dea absolut nimic. Asta era, și să nu-l mai vadă pe-acolo, că n-avea ce\nsă mai caute.\nÎn tot timpul acestei ieșiri nestăpânite Moromete se fâțâise pe scaun ba\nînainte, ba îndărăt, și pe chipul lui apăruseră și se topiseră rând pe rând ba\nmânia și protestul, ba rugămintea prefăcută naivă, însoțită de încercarea,\nrepede curmată de mânia mai mare a fiului, de a o da pe glumă, ca să-i\nalunge băiatului supărarea. Erau la restaurant și mâncaseră împreună și\naveau între ei și o sticlă de vin și totul începuse de la o vorbă a tatălui, care\nspusese la un moment dat fără nici o urmă de bucurie că își vedea fiul și se\nafla cu el la un pahar de vin: „Veni pe la tine zilele trecute Enache al\nCârstichii!“ „Ei și?“ răspunsese Niculae. „Nu puteai să ne trimiți și nouă o\nsticlă de untdelemn?!“ „O sticlă de untdelemn! îi sărise atunci lui Niculae\nțandăra, au ajuns țăranii să ia untdelemn de la oraș, mâine-poimâine o să\naveți pretenția să ieșim noi la plug și să vă dăm și pâine! Ei, uite, eu n-o să-\nți mai dau nimic, dacă e vorba pe-așa!“",
  "Și o ținuse aproape o jumătate de ceas în același fel și din ce în ce mai\naprins de furie. Că nu le mai plăcea să muncească pământul, că altădată\nfăceau câte cincizeci-șaizeci de kilograme de untdelemn pe an și că acum\nnu mai făceau nimic, le plăcea să le dea alții de-a gata (nu spunea că\nuntdelemnul și împreună cu el și floarea-soarelui constituia acum\nmonopolul statului, sămânța trebuia predată, contra cost, firește, și că din\npricina asta nu mai semănaseră nici ei, în anul care venise, floarea-soarelui\nsau semănaseră prea puțină), că nu mai vor să hrănească păsările cu urzici\ncu mălai și porcii cu lături, le dă acuma făină de grâu amestecată cu lapte,\nsă facă porcul carnea dulce, și pe de altă parte se plâng că n-au pâine în\ncasă, iar porcul îl vând la speculă pe piețele Bucureștiului să-și cumpere\naparate de radio și butelii de aragaz, că asta le lipsea, încolo le făcuseră bine\npe toate! La cooperativă le place că sunt mărfuri și unelte agricole ieftine,\ndar cerealele ei ar vrea să le vândă de zece ori mai scump profitând de\nfaptul că statul n-are încă rezerve ca să desființeze de tot cartelele și să-i\nscoată din circulație cu produsele lor pe care le vând la astfel de prețuri.\nGata, nici nu vrea să mai audă de el, hai să plece chiar atunci și să mai vie\ncând l-o chema el!\nMoromete se resemnase de mult să lase să curgă astfel peste capul lui\naceastă ploaie de amenințări și învinuiri. Nu mai zicea nimic, tăcea și\nasculta cu privirea albă, rătăcind pe lucruri care nu erau acolo și nu se\nvedeau și din când în când doar tresărea, dar foarte slab, luptând cu\nmâhnirea și tristețea. Ce mai putea să-i facă acestui băiat? Avea și el\ndreptate, leafa lui n-o fi nici ea cine știe ce, i-o fi trebuind și lui, nu poate să\ntrăiască aici fără haine bune și să umble desculț vara, numai în cămașă și\nizmene, ca în sat. Dar de ce striga el așa de tare? Cu ce îl supărase de-i\nsticleau așa ochii? Că nu-i zisese nimic…\nCând Niculae se opri, Moromete își îndreptă încet fruntea sper el să\nvadă dacă s-a oprit, sau se odihnește s-o ia iar de la capăt? Se oprise, i se\ncoloraseră obrajii și nasul lui alb ca de piatră i se făcuse și mai alb decât era.\nSe uita într-o parte și se uita și la îndârjirea din el, care pesemne că nu-i\ntrecea, dar nici nu mai țâșnea în afară să se descarce în cuvinte. „Lasă, mă,\nNiculae, zise atunci Moromete oftând, vrând parcă să-l consoleze. O să-mi\ndai tu, că ai inimă bună!“ Și oftase iar, ca și când ar fi fost o mare\nnenorocire că fiul avea o astfel de inimă. Auzindu-l, Niculae se agitase pe\nscaun și flacăra din el se aprinsese parcă și mai tare, dar nu mai zisese nimic\nși încetul cu încetul se stinsese, lăsând doar tăciunii aprinși, fiindcă tot nu-i",
  "vorbi în ziua aceea. Dar într-adevăr continuă să-i trimită tatălui bani, ca și\nînainte.\nVI\nCu toate că în munca lui de activist avea concedii foarte neregulate,\ntotuși o dată pe an tot venea pe-acasă și stătea câte-o săptămână două. Nu\nera însă chip de odihnă cât stătea, fiindcă de îndată ce sosea îl și luau în\nprimire… Că ce se mai aude? E adevărat că americanii au o bombă care\ndacă dă cu ea la București omoară și pe-aici? Nu e adevărat?! Dar e\nadevărat că rușii nu au o astfel de bombă și că dacă ar vrea americanii le-ar\nface și le-ar drege? Nu e adevărat?! Atunci ce zice alde ăla al Măriei lui\nTrăilă care are un radio mic, cu căști și aude în fiecare seară… Minte ăla?!\nAveau o curiozitate lacomă și, cu toate astea, nu mai citeau ziarele ca pe\nvremuri, nici măcar Moromete. „Înainte ne adunam la Iocan și vorbeam ce\nvream noi despre rege și nu ne zicea nimeni nimic, îi spunea tatăl fiului.\nDar ăsta al vostru, Goe, crede că acuma de-aia l-au dat ei pe rege jos ca să\nnu mai zică nimeni nimic de ei.“ „Ăștia sunt mai mari ca regele, mă Ilie,\nascultă și tu aici la mine o dată!“ răspunse Nae Cismaru cu indignarea celui\ncare, știind mai multe, nu înțelege de ce totuși oamenii se uită în gura celui\ncare știe mai puține, unul din ăștia fiind de pildă Moromete, ale cărui\nuimiri, ce puteau să însemne decât că nu știa? „Mă, eu zic că ei n-au\npretenția asta!“ răspunse Moromete cu un bun-simț care trebuia negreșit să\nfie și al acelora din moment ce el îl avea și erau și ei tot oameni ca și el. „Ba\nau! strigă Nae Cismaru. Ascultă aici la mine: au! ai să vezi tu că au\npretenția. Mai vorbim noi!“\nCeea ce îl făcea însă pe Niculae să-l amenințe pe tatăl său că n-o să mai\nvie deloc pe-acasă era faptul că o chestiune considerată bine lămurită azi\nera luată a doua zi de la cap. În tot acest timp cât fiu-său stătea în sat cu ai\nlui, tatăl dormea puțin și nu-l lăsa nici pe el să doarmă. S-ar fi zis că totul îi\nzbura din minte îndată ce discuțiile se terminau și trebuiau să se ducă să se\nculce. Pe la orele trei dimineața, când la răsărit cerul vestea apropierea\nzorilor, Moromete se scula, se ducea prin grădină, se întorcea îndărăt, se\nașeza în pridvor și începea să fumeze. Nici măcar nu încerca după aceea să-\nși înnoade somnul întrerupt, intra în casă ușurel și se așeza la fel de grijuliu\npe marginea patului în care Niculae dormea cu pumnii încleștați.",
  "Era deplină liniște peste sat, cerul abia se lumina, toată lumea dormea\nîncă și în tăcerea odăii Niculae auzea un foșnet reținut de ziar jupuit de o\nmână liniștită și trează; deschidea ochii și alături de căpătâiul său, uneori pe\nun scăunel, răsucindu-și țigara, gata îmbrăcat, stătea tatăl. „Ce vreai?“\nîngăima fiul. „Eu?! se mira Moromete. Nimic.“ „Atunci ce te-ai sculat și ai\nvenit la capul meu?“ „Și dacă am venit, ce? Nu poți să dormi?“ „Cum o să\ndorm dacă stai aici și-ți faci țigară? Ce vrei de la mine? zicea Niculae cu o\nvoce îngroșată, care abia se stăpânea. De ce nu mă lași să dorm?“ „Păi cum,\ndomnule, să suprimi dumneata comerțul liber?!“ izbucnea atunci Moromete\nridicându-se imediat după scaun și ieșind cu pași mari afară, cu țigara în\ngură. Ca și când n-ar mai fi putut suporta discuția, care avusese loc tocmai\naseară și nu numai aseară. Avea în glas un refuz de a înțelege atât de total\nîncât îl împrăștia parcă în jur… Niculae arunca pătura de pe el și înjura cu\nacea expresie chinuită a tinerilor pentru care somnul e ca o naștere din nou\ndimineața și trezirea silită din el ca o tortură: „Mama lui de comerț că vii\naici și mă scoli la patru dimineața după ce ți-am spus aseară de zece ori cum\ne cu comerțul…“ „Bine, înțeleg“, se întorcea tatăl blând și se așeza iar pe\nscăunel și în mod ciudat îl apuca veselia, zâmbea deodată sub mustață, se\nvedea că nu era numai discuția care se amesteca aici; întindea mâna și îl\nîmpingea pe fiu în umăr, ca și când prezența acestuia acolo ar fi fost ceva de\nrâs, când de fapt nu se mai putea stăpâni. Zilele treceau, el avea să\nîmbătrânească, mâine poimâine și bărbatu-ăsta stătea puțin pe-acasă, cine\nștie dacă avea să-l mai vadă… Și atunci trebuia venit lângă el și trezit din\nsomn, să se uite la el și să-l audă vorbind, să-i vadă chipul lui tânăr, cu orice\nrisc chiar dacă se supără… Era singurul fecior care îi mai rămăsese, după ce\nse căznise o viață să-i aibă pe toți în jurul lui… „Așa e cum spuneți voi,\nreîncepea el continuând să surâdă ca de o mare năzdrăvănie, dar dacă\ndumneata cu mijloacele de care dispui, care le ai acum în mâinile tale, căi\nferate, uzine, mine de sare, nu așa, mine de cărbuni, ai aurul, domnule, ai\nargintul, ai fierul… De ce te legi de căruța mea când mă duc și eu până\ncolea și vând niște porumb la mocani și pui milițianul pe urmele mele, să\nvie și să se uite în căruță și să-mi confiște porumbul? Ai tu nevoie să mă\nîmpiedici pe mine să vând și eu câteva duble de porumb, să trăiesc și eu?\nDin ce trăiesc eu dacă dumneata îmi iai posibilitatea asta? De unde fac rost\nși eu de-un ban să-mi iau o cămașă pe mine? Tu îmi spui să vând statului că\nasta e o datorie patriotică – adică nu tu, că tu nu poți să spui așa o prostie,\ndar ăștia de pe-aici… Ei! De când sunt eu pe lumea asta, și nu sunt de",
  "puțină vreme și am auzit și eu vorbind multă lume, dar una ca asta nu mi-a\nfost dat să aud.“ „Ei, auzi acum, răspundea fiul sarcastic, n-ai auzit-o până\nacum, o s-o auzi de-aici înainte. Faceți gospodărie colectivă dacă nu vă\nconvine. Scăpați atunci de toate.“ „Da, atunci o să ne ia bucatele direct\ndintr-o magazie mare, ce să mai stea să se mai chinuiască alde Cristache\ndegeaba cu cotele!“\nCristache acela era în ultima vreme colector, adică „împuternicitul\ncomitetului de stat pentru colectarea produselor agricole“, funcție nouă în\nsat și de care Cristache, după felul cum pronunța el însuși această denumire,\nse arăta foarte mândru.\n„Bineînțeles, relua fiul, cât despre rest, dacă o să vreți să faceți comerț,\no să contractați cu statul și o să câștigați după cum o să munciți“. La astfel\nde răspunsuri se vedea că Moromete se stăpânea din răsputeri să nu uite că\nera fiul cel care îi spunea aceste lucruri, și nu un străin și ca urmările\nschimbului de cuvinte să nu ajungă acolo în adâncul lui unde totdeauna se\nluptase să fie liniște și nu cumva din pricina a ceea ce se întâmpla pe lume\nsă-și îndepărteze de tot și pe acest băiat, desfăcea brațele ca și când s-ar fi\nlăsat răstignit pe aceste mari neînțelegeri ale acestor timpuri, numai să nu se\nsupere copilul și spunea: „Nu știu! Dacă nu știu, nu știu! De ce să zic că știu\ncând nu știu!“ Și părăsea odaia să nu audă răspunsul fiului, care îl biciuia\ntotuși din urmă fără cruțare și fără pic de încredere că chiar așa gândea tatăl\nîn clipa aceea: „Și poimâine dimineață iar ai să vii aici la capul meu să jupoi\njurnalul și s-o iai de la început… Zic și eu că vin în concediu acasă și când\ncolo mă scoală din somn la ora patru dimineața, că nu vrea el să înțeleagă\ncum devine cu comerțul! Să te prind eu că mă mai scoli din somn!“\nÎl prindea chiar după un ceas când readormea. De astă dată nu mai intra\nîn casă, se chema că îl lasă să doarmă, dădea însă târcoale pe-afară și se\noprea de-atâtea ori în dreptul ferestrei, unde îl apuca tusea și începea să\nvorbească singur (ca altădată) încât Niculae arunca iar pătura de pe el și se\nda jos din pat. Atunci pierea, o lua spre grădină, dar reușise deci să-l facă pe\nbăiat să nu mai doarmă. „De ce nu mă lași să dorm? îl întreba Niculae\nascunzându-și chinul oboselii sub această curiozitate de suprafață, să afle\nadică, chipurile, ce vroia la urma urmei tatăl său de la el. Ia spune-mi!“ „Nu\ne timp acuma de dormit“, răspundea Moromete cu ceva în mână, o furcă sau\nvreun lanț, parcă ar fi fost ca pe vremea când Niculae era mic, șeful unei\nfamilii numeroase pe care trebuia s-o țină bine în mână și s-o îndemne la\ntreabă dând el cel dintâi exemplu. Numai că acum era cam târziu și se uita",
  "la Niculae cu teamă: s-o fi supărat sau l-a înțeles? Îi dădea oricum înainte și\nfiul sta lângă el jos pe pământ cu genunchii la gură și îl asculta. Și totul\npărea așa cum trebuia să fie: tatăl cu fiul alături, acolo în ograda\npărintească, dimineața în zori, cum se scoală oamenii de când sunt ei pe\npământ…\nVII\nNiculae ajunse în sat pe la zece dimineața, dar înainte de a veni acasă\ntrecu întâi pe la sfat, unde întârzie câtva timp, fiindcă tocmai atunci se\nanunțase și vizita secretarului doi al raionului de partid, care sosi împreună\ncu președintele comitetului executiv raional.\nPe la prânz Niculae intră pe poartă și îl găsi pe tatăl său în pridvor cu\ncineva (totdeauna era cineva în pridvorul lui), meșterea ceva cu sula în\ncăputele unui bocanc. Când îl văzu, Moromete se miră:\n– Păi, parcă ziceai că în sectembre îți iai concediu.\nAi fi zis că totul e în regulă în casa și în familia lui, ca și când să-ți fugă\nmuierea de-acasă pe la șaizeci de ani ar fi fost ca și la douăzeci, aveai\nviitorul înainte… Și numai venirea fiului i-ar fi stricat lui vreo socoteală\nprin faptul că sosea în iunie și nu în „sectembre“…\n– Nu sunt în concediu, zise Niculae trecând pragul și intrând în casă, am\nvenit în sat cu campania.\n– Cu campania, repetă tatăl după o pauză. Și adăugă: aha! Auzi, bă, alde\nNae! Adică ce-o mai fi și aia campanie, ce să facă adică el personal în\naceastă așa-zisă campanie, să pună mâna pe secere și să ajute? Asta ar fi\nceva…\nAlde Nae nu zise nimic când apăru Niculae, ca și când n-ar fi văzut și\nnici n-ar fi auzit cine venise și ce zisese. Aveau ceva de vorbit, ei doi, și\ndupă câtva timp își continuară spusele, Moromete mai mult ascultând cu\nfruntea în bocancul de pe genunchi. În casă nu era nimeni și Moromete\nridică fruntea și strigă spre grădină:\n– Ilinco, unde ești?\n– Ce-ai cu mine, tată?\n– Treci încoace c-a venit Niculae și pune mâna și fă mâncare, taie o\npasăre și pune-o la foc. Ce faci tu acolo?\nIlinca nu răspunse, dar i se auziră pașii grăbiți și apoi și glasul, se vedea\ncă știe ea de ce se bucura.",
  "– Ai venit, mă! zise ea urcând scara pridvorului. Hai încoace în casă.\n– Uite-l pe Costache al Joachii, zise Nae din pridvor, fără să arate cu\nvreun gest unde e Costache. O fi auzit și el că a venit Niculae. Te întâlniși\ncu el, mă, Niculae?\n– Mă întâlnii, răspunse Niculae din casă.\n– Acuși pică și alde Matei, zise Nae iar.\n– De unde știi? îl întrebă Moromete fără curiozitate.\n– Mă întâlnii eu cu el înainte să vin la tine. „Unde te duci, zise, te duci\npe la alde Moromete ?“ „A-ha!“ „ Du-te, zice, că viu și eu acuși.“\n– Ce e, Costache, zise Moromete, fără să ridice glasul, în timp ce\nCostache intra pe poartă parcă alene, și cu o înfățișare liniștită de proprietar\nca și când ar fi intrat în curtea lui. Ce te-a apucat de te-ai sculat așa de\ndimineață?\nEra ceasul aproape douăsprezece și de la o vreme Costache al Joachii se\nscula la această oră târzie, îl cam dureau oasele și până i se desțepeneau și\nse înmuiau, se urca soarele sus. În pridvor se opri și duse două degete la\npălărie:\n– Bună-dimineața.\n– Mai trăiești, mă? zise Moromete. Mai apuci să-i vezi pe comuniști dați\njos?\n– Eu zic că îi apuc, răspunse Costache cu capul într-o parte, semn că\nîncepuse să nu mai audă nici bine, după ce că mersul îi era stingherit.\n– Ai surzit de tot, mă, zise Nae’ cu afecțiune.\n– De unde, zise Costache încrezător, de auzit aud bine, mai rău e că\nțigara nu prea mai îmi place; eu zic că am fumat în viața mea un vagon de\ntutun.\n– Care va să zică zece mii de kilograme împărțit cam de la câți ani zici\ntu că ai început să-l bei? socoti Moromete.\n– Păi de la doișpe ani…\n– Să zicem de cincizeci de ani, zece mii de cincizeci, cincizeci într-o\nsută fac doi, adăugăm două zeruri, două sute de kile pe an, cam o jumătate\nde kil de tutun pe zi! Păi nici nu e așa mult! exclamă Moromete.\nSe lăsă apoi o tăcere nestingherită de nimic, Moromete își vedea de\nbocanc, Nae fuma stând alături, Costache luând și el loc tot alături.\n– Mă întâlnii cu alde Pavel Titică, continuă Costache, se ducea încoace,\ncăuta ziua de ieri. Zicea că e de rău că ăia care au împrumutat grâu de",
  "sămânță de la stat, le-a crescut niște neghină d-aia mare, cu șapte măciulii.\nUmblă după ei prin sat să-i scoată la privit.\n– Cine, Costache? întrebă Moromete, fără să acorde spuselor acestuia\nîncrederea cuvenită.\nNu Costache era cel care le știa cel mai bine, ci Giugudel, care însă nu\nsosise și Moromete primea de la ceilalți cu rezervă orice știre, lucru care pe\nCostache nu-l supăra, dar pe Matei Dimir de pildă îl scotea din sărite. În\nrealitate, Matei Dimir, după cum o știau toți, nu se pronunța niciodată\nasupra a nimic important, avea doar o intenție, dar din care nu ieșeau decât\nrăsteli, ce faci, bă, ce ziseși, bă, sau ce v-am spus eu atunci, bă, pe tonurile\ncele mai diferite cu putință, de la uimirea scandalizată, până la cea mai\nviolentă furie prefăcută; această furie fusese cândva adevărată, și era\nadresată celorlalți trei, lui Costache al Joachii, lui Giugudel și lui Nae\nCismaru, care nu-l luau în seamă și continuau să vină la Moromete în loc să\nse ducă la el, pentru ca în cele din urmă să se împace cu situația și să vină și\nel la Moromete. Dintre toți patru, singur Giugudel n-avea nici o pretenție,\ndeși într-adevăr afla cel dintâi faptele cele mai izbitoare din sat și le\npovestea, cu aerul că el nu se întreabă dacă ceilalți știu sau nu, ci el le\nspune, și pe urmă o să se vadă dacă sunt sau nu cunoscute. Plăcerea lui\nvizibilă era să-l audă câteodată pe Moromete reflectând pe neașteptate, când\ntoată lumea vorbea despre altceva: „Degeaba vorbiți voi, chestia asta care o\nspuse Giugudel adineauri…“ „Cum? Ce chestie? Care chestie?“ se răstea\natunci Matei Dimir și Moromete spunea el din nou ceea ce le spusese mai\nînainte Giugudel și lor nu le sărise în ochi.\n– Ăștia de pe la sfat, zise totuși Costache. Le-a dat grâu de sămânță cu\nneghină.\n– Când? întrebă Moromete.\n– Astă-toamnă.\n– A! Ăia care au luat grâu cu împrumut de la stat! Păi bine le-a făcut,\nzise Moromete, să se învețe minte să se mai încreadă în stat.\n– Da, și ăștia nu vor să iasă. Parcă poți să mai smulgi acuma neghina? Și\npe urmă chiar dacă o smulgi rămâi cu grâu puțin. Uite-l pe Giugudel.\nGiugudel, fuseși pe la deal? O fi plouat și pe acolo pe la noi?\nGiugudel îl văzuse și el pesemne pe Niculae pe drum și o pornise spre\nMoromete. Urcă pridvorul, dădu bună-ziua și la întrebarea despre ploaie\nrăspunse că a fost, și s-a dus să vadă, dar n-a dat nici o picătură.",
  "– Nu mai plouă! Ce dracu ne facem, ar trebui o ploaie zdravănă acuma\ndupă rărițat, încheie el.\n– De ce? zise Moromete. N-ajunge că plouă în Uniunea Sovietică? Ce\nnevoie e să mai plouă și pe la noi?\nCostache îl întrebă pe Giugudel dacă a luat astă-toamnă cu împrumut\ngrâu de sămânță de la stat. Giugudel răspunse că a luat. Cu neghină? Da, cu\nneghină. L-a dat la trior? Nu. A auzit că trebuie să iasă să smulgă neghina?\nA auzit, cum dracu să n-audă tocmai el, dar ce, e nebun s-o smulgă? Îi\ntrebuie.\n– Ce faceți voi acolo? se auzi apoi vocea unuia care, trecând pe drum, se\noprise în dreptul podiștei lui Moromete cu un băț în mână și se uita la cei\ndin pridvor, dintr-o parte, grăbit parcă după ce va fi auzit răspunsul să-și\ncontinue drumul.\nDar nu-i răspunse nimeni nimic, ca și când nu l-ar fi văzut și atunci\nomul se urni de pe podișcă și intră în curte să vie peste ei. S-ar fi zis că urcă\nsă atingă pe vreunul cu bățul. Avea bocanci buni în picioare, pantaloni și\nflanelă fără petece sau rupturi, spre deosebire de ceilalți care cam aveau.\n– Ce cauți, mă, aici, Giugudel? se răsti el când fu sus.\n– Îl văzui pe Costache acilea și venii și eu. Tu ce faci? zise Giugudel.\n– Pe dracu fac, se răsti iar noul venit și rămase mai departe în picioare\ncu bățu acela în mână, pe care îndată după aceea îl ridică și îi luă lui\nMoromete pălăria din cap cu el și i-o puse jos, descoperindu-i părul cu fire\namestecate tăiat scurt și fruntea albită parcă de șederea îndelungată a\npălăriei.\nMoromete nu zise nimic și noul venit se așeză.\n– Ție tot nu-ți vine mintea la cap, Matei?! zise în cele din urmă\nMoromete cu un glas ca pentru el. Sau te pomenești că iar s-a însurat alde\nGheorghe al tău și nu mai poți de bucurie?\nĂsta era Matei Dimir. Avea copii mulți și unul dintre ei se însura des, se\nmira lumea cum de găsea el fete de le schimba parcă de două ori pe an.\n– Ce-a avut, mă, cu asta a lui Trăilă, de-a gonit-o? reluă Moromete.\n– A fugit ea singură, dă-o dracului, zise Matei cu un glas parcă șuierând\nde admirație sau de încântare. Bine că s-a dus, mi se făcea rău la masă.\n– De ce, Matei? zise Moromete.\n– Clefănea, dă-o în pastele mă-sii, răspunse Matei cu același șuierat.\nÎn acest timp în casă Ilinca îi povestea lui Niculae că nici gând n-avea\nmama lor să se întoarcă și că îi pare bine că a venit, că pe măsură ce trece",
  "timpul în loc să-și vie în fire, mai rău e pornită contra tatei. Și tata nici el nu\nînțelege să se ducă pe la ea și să încerce să se împace. Bine, zise Niculae,\nlasă că se ocupă el de chestia asta, vede el ce e.\n– Nu știu, Niculae, că parcă e un făcut, acuma când am găsit și eu un\nbăiat și mi-a venit sorocul să mă mărit, n-ajunge câte mi-a făcut până\nacuma, parcă expre a fugit ca să n-am eu parte de un măritiș ca toate fetele.\nȘi, dacă n-ar fi pământul, m-aș duce și, în viața mea, nu m-ași mai întoarce.\n– Hai, lasă, nu te mai văita și tu, că sunt destui care se ocupă cu chestia\nasta, zise Niculae ironic. Știi și tu bine că are dreptate mama.\n– Are, dar ce vină am eu? zise Ilinca. În fine, dacă zici tu, zic și eu ca\ntine, dar nu e seară să nu-l trimeată pe Sande să viu la ea și să-l las pe tata\nsingur. Ei, cum să-l las? Ce-ar zice lumea? Eu îi spun că o să viu, dar cât o\nsă-i spun? Dacă îi vine într-o zi nebunia și mă lasă fără pământ?\n– Nu te lasă! o liniști Niculae și se apucă să-și desfacă valiza.\nMarioara Fântână ajunsese la Moromeți prin fundul grădinii și nu intră,\nse opri lângă dud și o strigă de-acolo pe Ilinca. Sora lui Niculae lăsă puiul\nîn grija Titei, care venise și ea între timp, și se duse să vadă ce-avea cu ea\nfata lipoveanului.\n– Nu, domnule, nu asta e problema, i-am spus eu lui: să fie al dracu dacă\nnu-ți dau o vadră de țuică, o bem împreună, dacă tu îmi răspunzi mie la\nurmătoarea întrebare: Care ar fi cauza…\nCineva întrerupse însă acest glas cu o voce mormăită, se auziră alte\nvorbe și apoi nu se mai auzi nimic, o tăcere.\n– Unde e el, surată? o întrebă Marioara pe Ilinca.\n– În casă, unde să fie.\n– Și ce face?\n– Ce să facă, se rade.\n– Neras nu stă?\n– …Care ar fi cauza faptului că nemții când au început războiul n-au stat\nsă-și pună întrebarea: „Domnule, ce fac eu, mă iau la bătaie cu tot globul?“\nAicea să te văd dacă ești deștept.\n– Și? A știut?\n– N-a știut.\n– Și ai dat vadra?\n– Păi dacă n-a știut cum să i-o dau?\n– Ascultă… spune-mi, mă, băiatu-ăsta…",
  "– Asta e nea Costache, zise fata lipoveanului. O fi ieșit Niculae în\npridvor, s-o fi ras.\n– Asta… Uite c-am uitat, zise Costache. Stai. Așa! Spune-mi, mă\nNiculae, ce este în… Cum îi zice… în Est. Începuse un război în Est.\nMoromete scoase sula dintr-o curea, o puse alături și împunse cu acul.\n– În Coreea, Costache, interveni el.\n– Așa, în Coreea!\nSe făcu tăcere. Costache stătea liniștit și nu mai zicea nimic. Moromete\nnu ridică fruntea și se uită o clipă la el.\n– Ei, și ce vreai să știi tu, Costache? îl întrebă.\n– A! Da, tresări Costache. Spune-mi… ruși sunt acolo?\n– Nu, răspunse Niculae.\n– Domnule, sări deodată Moromete ca și când ar fi băgat de seamă că\ntoți ocolesc înadins ceea ce nu mai putea fi ocolit. El ridică fruntea, și\naruncând bocancul undeva tocmai în fundul pridvorului, continuă: Ia să-mi\nspui dumneata mie aicea…\nȘi mai venise acolo în afara importanților liberali ai comunei și un\nmembru de partid, același Vasile care trecuse de dimineață și pe la Fântână;\nintrase în curte, urcase și el în pridvor și se așezase să asculte; Moromete îl\ncunoștea și îl vorbea de bine, din pricina maică-sii care murise, și îl lăsase\nmic printre neamuri…\n– Ia să-mi răspunzi dumneata aicea la următoarea întrebare, da’ să-mi\ndai un răspuns de om în toată puterea cuvântului, nu să te joci cu mine…\nCum poți dumneata să guvernezi fără opoziție?!!\nNiculae într-adevăr se răsese și ieșise în prag și, la întrebarea tatălui, în\nloc să vie acolo unde i se spusese, se lăsă jos și se așeză pe pragul tindei cu\ngenunchii la gură. Liberalii își scoaseră pungile de tutun și începură să-și\nfacă țigări groase ca degetul…\n– Măi nea Ilie! strigă cineva de la poartă.\n– Vino, mă Cârstache, că nu se dă, zise Moromete în treacăt.\nĂsta era Cârstache al lui Dumitrache, acel vecin al lui Moromete care i\nse pusese înainte când îl văzuse alergând cu parul în mână după Catrina,\nvenea și el pe la aceste adunări și totdeauna după ce striga la poartă și\nMoromete îi răspundea, Cârstache zicea: „Ce face câinele ăla al dumitale,\nnea Ilie?“. Moromete n-avea câine rău, dar așa intra Cârstache în vorbă cu\nel și, cu timpul, Moromete nu mai aștepta să-l audă întrebând, îi răspundea\ndirect.",
  "– Guvernez foarte bine, răspunse Niculae, ce-mi trebuie mie opoziție?\n– Adică da, conveni Moromete, cu o voce micșorată ca și când la asta nu\ns-ar fi gândit. Dar apoi deodată își reluă strigătul: Și crezi dumneata că e\nbine așa? Crezi dumneata că numai dumneata ai dreptul să vorbești în\nnumele tării și ăilalți să nu zică nimic?\n– N-ai decât să zici, înscrie-te în partid, du-te la ședințe și ia cuvântul,\nzise Niculae. Dar în realitate la toți vă e gândul îndărăt, la vechiul sistem de\nguvernare. Ei, ați guvernat destul după sistemul vostru și știm ce-a ieșit.\n– Ei, exclamă Moromete curios cum nu se mai poate, ce vorbești! Ia\nspune-ne și nouă ce-a ieșit, că noi toți ăștia care suntem aicea – și el îi arătă\npe toți cu mâna și le spuse pe rând și numele, – nean-tău Costache, nean-tău\nMatei, alde Giugudel, alde Nae, nu știm!\nDar Niculae se uită la ei cu ochii abia crăpați, cu o lamă de lumină între\ngene de parcă s-ar fi uitat ia niște salcâmi sau la stâlpii pridvorului și\nrăspunse cu îngăduință:\n– Întâi că i-ați băgat pe toți comuniștii în pușcării și cu asta ați guvernat\nfără nici o opoziție. Fiindcă n-o să-mi spui că era vreo deosebire între\nțărăniști și liberali când avea loc vreo grevă, și când și unii și alții scoteau\narmata și trăgeau în ei.\n– Și a fost bine așa?!! protestă Moromete indignat.\n– Asta urmează să vă întreb eu pe toți, zise Niculae. Nu vă păsa că alții\nerau la pușcărie.\n– Să știi, Niculae, zise Cârstache luând cuvântul, că absolut nimeni p-\naici n-avea idee de ce zici tu acuma. Eu, și aici chipul bun al lui Cârstache\nse însufleți ca și când i s-ar fi aprins pe dinăuntru o lumânare și se uită la\nMoromete cu dreptul celui care respectă atât de tare pe cineva încât poate să\nrecurgă la el să-i fie martor la ceea ce avea să zică și care putea să-și\npermită să creadă că le gândea la fel și Moromete, eu, repetă el, citeam cărți\ndin scoarță până în scoarță și știi că ți le dădeam și ție, Niculae, când erai\nmic, niciodată să zic că am găsit în vreuna așa ceva.\nȘi Cârstache se opri și se uită iar la Moromete: vorbise bine?\n– S-ar fi auzit, mă, Niculae, zise atunci Giugudel. Suntem oameni\nbătrâni.\n– Domnule, eu admit, strigă Moromete dând peste cap teza aceasta, că\ndacă n-au auzit ei nici n-a fost nimic. Dar acuma vii dumneata la putere și\nfrânele guvernului sunt în mâinile tale. Ce-ai cu mine? De ce te legi de",
  "mine, când eu nu-ți fac ție nimic, stau colea liniștit și mai vorbesc și eu cu\nalde Giugudel, că de-aia mi-a lăsat Dumnezeu gură?\nNiculae începu să dea din cap uitându-se demonstrativ în altă parte:\nadică n-ajungi la nici un rezultat dacă într-o discuție vii și spui că nu știu\ncine ți-a spus nu știu ce…\n– Lasă că știu eu cum era când vă adunați toți la Iocan, se aprinse și\nNiculae, nu ieșea nimic din ce discutați voi acolo, și alții în timpul ăsta\nvindeau bogățiile țării peste hotare.\nSe lăsă o tăcere și Moromete deodată începu să dea și el din cap\nuitându-se în altă parte: adică degeaba vorbești dacă nu vreai să înțelegi ce\nți se spune, degeaba spui tu pe urmă lucruri adevărate, la ce folosește?\n– Tu nu trebuie să mai faci ce-a făcut ăla, domnule, strigă el prinzând de\nprin aer cu un gest larg acest adevăr care plutea parcă pe lângă el. Înțelegi\ndumneata?\nNiculae se gândea. Întru târziu se hotărî, nu fără o privire bănuitoare, să\nrăspundă.\n– S-a făcut o experiență, zise el, s-au adus într-o sală o mie de oameni și\nli s-a spus să strige un cuvânt, dar fiecare pe contul lui. S-a făcut un fel de\ngălăgie… Pe urmă li s-a spus să strige același cuvânt dar toți odată, la un\nsemnal. S-au spart geamurile!\n– Ce vreai să spui cu asta? zise Moromete.\n– Asta vreau să spun: noi acuma avem un singur țel, să construim\nsocialismul și n-ar ieși decât un fel de gălăgie dacă ar fi să facem cum ziceți\nvoi.\nCostache al Joachii își arcui sprâncenele spre Moromete: Ei, ce zicea de\nchestia asta?! Moromete își adunase între timp bocancul de pe unde îl\naruncase și îl cerceta acum foarte atent pe dinăuntru și pe dinafară, băgase\nmâna în el și tot dibuia după ceva. Începu să tragă de acest ceva și în cele\ndin urmă se auzi o pârâitură, fapt care îl enervă pe Moromete și trase mai\ntare, până scoase afară un fel de limbă uscată și crestată de mâncărimea\ncuielor în care fusese, cine știe de când, prinsă.\n– Bocancul ăsta, zise el scârbit, e bun acum să-l roază câinii!\nȘi zicând aceasta îl și aruncă peste pridvor drept în mijlocul bătăturii,\nsperiind câinele, care se apropie, îl atinse cu botul și, într-adevăr, simțind\npesemne mirosul de grăsime de picior de om care intrase în el cu timpul, îl\napucă foarte delicat de o ureche și porni cu el spre grădină, cu capul sus: era\ndoar ceva care i se aruncase, nu era de furat…",
  "– Noroc, zise Moromete, că mai e mult până la iarnă și poate îmi dă și\nmie Armeanca ăsta de la cooperativă unii noi.\n– Pe gratis! zise Costache.\n– Păi dar pe ce!? zise Moromete. Eu nu le dau cote tot pe gratis? Apoi i\nse adresă lui Niculae: și unde zici că s-a făcut experiența aia cu ăia care au\nspart geamurile, Niculae?\n– Acolo unde s-a făcut, i-o întoarse fiul. Parcă dacă îți spun o să înțelegi\ntu mai mult de-o grămadă!\n– Păi nu zic eu, i-o întoarse și Moromete, le înțelegeți voi pe toate, ce\ntrebuie să le mai înțelegem și noi!\nVIII\nIlinca își luase ceva cu ea, o bluză de fir spumos în care lucra cu mătase\ndupă un caiet cu desene pe pătrățele.\n– Și când ajungi aici cum faci? zise Marioara arătând cu unghia un\npunct pe desenul colorat.\n– Tot în patru, răspunse Ilinca.\n– Și cât stă, bia?\n– Până se termină treieratul. Uite-o pe Sora, ce-i facem?\n– Păi ce să-i facem?\n– Dacă se așează și ea jos?\n– Nu-i nimic, că noi plecăm pe urmă, mai stăm așa nițel și mergem.\nÎn fundul grădinii era un șanț care despărțea gospodăria Moromeților de\na vecinului din partea aceea, dar toți aveau același șanț și pe lângă el,\nprintre ierburi mari și grase de nalbă și lipane, se ghicea o potecă pe care\ntreceau adesea cei care vroiau să scurteze drumul spre cine știe ce uliță.\n– Stai jos, Soro, unde te duceai? zise fata lipoveanului.\n– P-aici prin grădini, răspunse Sora și se așeză. Vă văzui de pe viroagă.\nÎși luase și ea ceva de lucru în mână, dar bumbac. Marioara se uită la ea\ncum își așează ghemele, neclintit la fruntea ei, la mâinile și genunchii ei ca\nla o ciudățenie. Fuseseră ele prietene, dar nu mai erau, cu toate că nimic nu\nse întâmplase între ele, nu se certaseră și nu umblaseră una contra alteia cu\nvorbe… Ilinca se ridică imediat ce Sora se așeză și rămase în picioare cu\nlucrul în mână, dar fără să plece.\n– Ce mai faci, Soro, zise Marioara rămânând jos, răsfoind rar și atentă\ncaietul cu modele. Ce mai face mă-ta?",
  "– Bine, răspunse Sora cu o veselie parcă doar a dinților (ținea gura ușor\nîntredeschisă și printre buzele groase i se vedea șirul de dinți mărunți cu\ncreșterea parcă neterminată). Bine, ce să facă…\n– Vă duceți și voi la secere?\nParcă ar fi spus: mai e nevoie să vă duceți la secere? Sau: Sunteți și voi\nîn rândul oamenilor și faceți o astfel de muncă?\n– Nu, că l-am pus porumb, avem și noi un pogon și mama a zis că îi\ntrebuie porumb să dea la gâște.\n– Ia spune, Soro, tu când ai de gând să te măriți? Sau nu te mai măriți?\n– De ce să nu mă mărit? se miră Sora.\n– Păi maică-ta de ce nu s-a măritat?\n– Ea zice că n-a vrut.\n– N-a vrut?… Dar tu vreai, Soro?\nÎn picioare, Ilinca avea sprâncenele una și o înfățișare mai mândră decât\nar fi putut ea însăși să-și închipuie că putea fi vreodată. Cosea și nu scotea\nun cuvânt, cu toate că o anume nervozitate cu care trăgea acul arăta că tot\nceea ce se petrece e pentru ea o întâmplare de neînțeles și fără rost, să-i tai\ncuiva limba și n-ar putea să fie în stare să spunea ce spunea surata asta a ei,\nSorei. Ce nevoie avea să vorbească cu una ca ea!?\n– De ce să nu vreau, zise Sora.\n– Păi bine, Soro, cum o să te măriți tu, dacă vorbești așa cu toți flăcăii?\nTrebuie să pui și tu ochii pe unul și numai cu ăla să vorbești. Pe urmă te\nmăriți și tu cu el!\nSora lăsă lucrul din mână și se uită rânjind la fata lipoveanului. Se uite\nneclintită, în timp ce Marioara, cu pleoapele lăsate, întinsă jumătate pe\niarbă, continua să răsfoiască absorbită caietul lat cu desene.\n– Până acuma, bia, ar fi trebuit și tu să te măriți, continuă Marioara ca\nde departe. Nu te-a cerut nimeni?\nSora clătină din cap mută: nu.\n– Păi vezi! exclamă Marioara din ce în ce mai absentă, și câtva timp nu\nse mai auziră decât vocile din pridvor și ciripitul vrăbiilor din dudu gros sub\ncare Marioara și Sora continuau să stea.\n– Ce faceți voi aici? se auzi glasul cuiva care trecea.\nÎntrebase și el ca să se afle în treabă, n-avea de ce să se oprească, dar îi\nrăspunse Sora și răspunsul ei îl făcu, după cum se văzu, să se abată din\ndrum. Era un flăcău de prin vecini, și se ducea undeva, avea o dubă mici de\ntablă în mână.",
  "– Ce faci, Soro, zise el, au dat platagelele lui nea Valache?\n– Nu știu, zise Sora, eu nu lucrez la platagele.\n– Dar cine lucrează? zise flăcăul curios.\n– Mama.\n– Ea lucrează la platagele? Și tu la ce lucrezi?\nCeva se înțepenise în mintea Sorei și deși se uita în sus țintă la flăcău nu\nrăspunse, dar nu pentru că ar fi împiedicat-o vreo pricină, ci fiindcă\nîntrebările băiatului și răspunsurile ei fuseseră parcă prea repezi și acum; nu\nmai știa ce spusese mai înainte.\n– Da, sunt mari, zise ea anapoda, uite așa sunt de mari, și-i arăți\nflăcăului pumnul ei rotund.\n– Sunt mari? zise el, și ție îți plac mari? Mici nu-ți plac?\n– Nu, zise fata și privirea îi rămase agățată de a lui, complet deschisă în\ntimp ce mâinile dădeau drumul în poală ghemelor și iglițelor.\n– Ia plecați voi de-aici, zise atunci flăcăul cu un glas gutural și imperios.\nȘi era limpede că nu se va sfii, dacă ele nu fug imediat, să facă de îndată\nceea ce îi trăznise chiar sub ochii lor la lumina amiezii… Și într-adevăr,\ncând, după o clipă de uluire nu prea mare, ele plecară, fără să fugă însă, dar\nși fără să se uite înapoi, flăcăul se apropie de Sora, se lăsă în genunchi, o\nîntinse pe iarbă și îi ridică fusta. Mișcările lui nu erau grăbite, dar erau\nfoarte decise și se vedea că în clipele următoare nu-i va mai păsa de orice s-\nar întâmpla în jurul lui… Părul fetei se amesticase cu iarba…\nIX\nMarioara urcă pridvorul cu surata ei înainte, dădu bună-ziua și își\ncontinuă drumul spre ușa de la tindă. Niculae stătea în prag și fără s-o vadă\nîi făcu loc.\n– Bună-ziua, Niculae, strigă ea ca unui surd, și pieri în casă, de unde i se\nauzi încă glasul subțirel și tremurat, ce e, surată, cu Niculae, nu vede, n-\naude, ce-o fi cu el săracul, să chemăm un doctor de la dispensar… Niculae,\nia vino, mă, până aici, să te întreb ceva. Spune-i, surată, să vie, că eu pot să-\nl rog până mâine și el tot nu…\nNiculae intră în odaia cea mare a părinților și rămase nemișcat alături de\nprag.\n– Eu zic că ești cam surd, mă Niculae, după ce că nu vezi, nici n-auzi\nbine.",
  "– Ce este? întrebă el.\n– Trec pe lângă tine, mă uit la tine și tu te uiți la mine ca mutul lui\nCiucă. Du-te și tu acolo la raion să-ți dea ceva de ochi, că ai ponogul\ngăinilor.\n– Ba te-am văzut foarte bine, zise Niculae brusc supărat, ce mai vreai, ai\nceva să-mi spui sau vorbești și tu ca să te afli în treabă?\nȘi ieși afară și o lăsă singură în odaie fără să-i arunce măcar o privire.\nMarioara se duse la oglindă și își desfăcu și înnodă barișul cu mișcări\nîndelungi. Deodată își prinse buza de jos cu dinții și ceea ce fusese de\ndimineață când mulsese vaca doar o țâșnire acum fu un adevărat potop de\nlacrimi, și așa de tare o picni încât tot chipul i se schimonosi ca și când ar fi\nfost pus pe foc ca o mască vie care ardea și înainte de a pieri se strâmba de\ngroază. Simțind ceva, surată-sa Ilinca intră înăuntru și se apropie repede de\nea și o luă în brațe.\n– Fată ești tu, sau ce ești? îi spuse ea.\nMarioara arătă cu mâna spre ușă făcând semne disperate, adică să nu\nintre cineva peste ele și s-o vadă așa, și Ilinca se duse și trase zăvorul.\nMarioara se întinse pe pat cu trupul frânt doar pe jumătate și umerii\nîncepură să i se zgâlțâie și de sub brațul sub care își pitise fața se auzi apoi\nun țipăt neașteptat de puternic, un adevărat urlet, care trecu prin ferestre și\ntindă până-afară. Se pare însă că fu luat drept un chiot de râs, cum le apucă\npe fete cine știe din ce pricină, fiindcă Moromete zise:\n– Mă, ce faceți voi acolo!? Vedeți că se strică vremea.\nAdică se strică vremea, se încurcă măgarii, în cazul de față măgărețele.\nTita puse mâna pe clanță să intre dar Ilinca îi făcu semn prin perdeaua de\ndeasupra jumătății geamului ușii să stea nițel în tindă. Toată odaia mirosea a\nleșin de fată, și Ilinca crezu că Marioara chiar a leșinat și se apropie și o\nridică în capul oaselor. Nu, părea liniștită și se dezbrobodi cu mișcări scurte,\nși numai faptul că se dezbrobodi și îmbrobodi astfel de câteva ori arăta că\nmintea îi rătăcea aiurea și nu mai știa ce face.\n– Surată Ilinco, zise ea abia deschizând gura, să știi că dacă îi spui lui\nNiculae, mă omor.\n– Da, că altă treabă n-am eu, decât să mă apuc să-i spun lui Niculae,\nrăspunse Ilinca. Și tu de ce ești proastă? Nu că mi-e frate, zise ea, dar\noricine ar fi, în locul tău nici nu m-ași uita la el.\n– Îmi place de el, surată, ce să fac, răspunse Marioara. D-aia am stat așa\nmult în grădină, ziceam că să-mi treacă și când urcai adineauri scara",
  "pridvorului și îl văzui, mi se tăiară picioarele.\nFata cea mică a lui Moromete rămase și ea tăcută în fața acestei\nmărturisiri. Dar apoi se încruntă împotrivindu-se parcă gândului că așa ceva\ni s-ar putea întâmpla și ei vreodată și zise:\n– Orișicât!\nMarioara, însă nu părea să poată auzi pe cineva orice i s-ar fi spus. Se\nuita înaintea ei cu ochii înotând în lacrimi și cu obrajii fripți de rostogolirea\nlor fierbinte pe chipul ei, pe care lăsau dâre ca de cenușă.\n– Eu sunt mai mare ca tine, continuă Ilinca în glas cu o mândrie de\nnezdruncinat, și nu-mi pasă, pe câtă vreme tu…\n– Păi pentru că al tău ține la tine, surată, d-aia nu-ți pasă, răspunse\nMarioara. La toamnă te măriți, și ești în vorbă cu el abia de un an, doi… Iar\neu…\n– Mărită-te și tu!\n– Tu de ce nu te-ai măritat până acuma?\n– Dacă nu mi-a plăcut! răspunse Ilinca.\nVroia, adică, să spună că nu i-au plăcut toți cei care au cerut-o, dar nu\nspuse că așa cum zicea ea că nu-i păsese, nopți în șir se perpelise și pe-o\nparte și pe alta de fiecare dată când, din pricina mamei, băiatul cu care era\nîn vorbă întârzia s-o fluiere la poartă. Acum uitase, făcea pe viteaza.\n– Dacă o fi să fie, surată, zise Ilinca, trebuie să te măriți cu cine îți place,\ndacă nu, ce rost are!? Să te măriți cu el și să-ți placă numai ție, iar el nu? Ce\nviață e aia?\nȘi zicând acestea Ilinca se duse să deschidă fereastra, fiindcă prea tare\nmirosea în odaie a plâns. Și atunci se auziră iar glasurile celor adunați în\npridvor.\n– Alege-mă pe mine ministru și atunci o să vezi ce bine o să-ți fie!\n– Ce-ai face, nea Matei? zise Ilinca din odaie.\n– În primul rând l-ași pune pe Gheorghe al meu subsecretar de stat la\nFinanțe, că tot îl omoară pe el lipsa de bani, răspunse Matei Dimir.\n– Eu ași face cotele de două ori mai mari, să te bag în draci, zise\nCostache al Joachii cu o însuflețită satisfacție, uitându-se bățos peste\ncapetele a toți, ca și când l-ar fi și făcut ministru și le-ar fi arătat el cam cum\nar fi.\n– Am auzit acuma că și Bilă o să ia leafă, zise Moromete.\n– N-o să ia, dă-l dracului, zise Giugudel cu invidie și nu mai adăugă\nnimic, se încreți fumând și aruncând țigara din mână ca și când i-ar fi fost",
  "silă că trebuia să fumeze și mai ales să și audă istorii de-astea cu de-alde\nBilă.\n– Văd că și-a pus niște creioane în piept, umblă cu ele în piept, vreo\ncinci are, zise Giugudel.\n– Dă-l dracului, nu știe nici să se iscălească, spuse Costache al Joachii\ncu dispreț.\nDupă câtva timp de tăcere, Nae Cismaru, care se vede că era și el\nintrigat de ceea ce se spusese despre Bilă, întrebă:\n– Atunci ce tot umblă el pe-acolo pe la sfat, cu creioanele alea? Că și eu\nl-am văzut!\n– Cum! făcu Moromete. Păi Bilă ține legătura cu Uniunea Sovietică, nu\nștiați?!\n– Mă al dracu! râse Costache.\n– Acum vreo cinci-șase ani, continuă Moromete, Bilă striga pe toate\ndrumurile cu gura la ceafă: „Domnule, zicea, astăzi nu trebuie să fii\ncomunist! Trebuie să fii anticomunist!“ După vreo doi ani îl văz că se\nînscrie în partid. „Păi ce faci tu, Bilă, îl întreb, ce fel de comunist ești tu?“\n„Nu mă cunoști, domnule Moromete, zice. Eu sunt comunist\nanticomunist..“\n– Și acum ține legătura?!\nDar Moromete chiar se supără că era luată în derâdere funcția lui Bilă și\nîncepu să dea din cap: nu se făcea!\n– E om greu, domnule, protestă el.\nSoarele se urcase sus de tot pe cer și căldura începuse să vie și la umbră\nîn pridvor. Foștii liberali tăcură îndelung ca și când existența și devenirea\nlui Bilă i-ar fi dat gata pe toți. Fiindcă Bilă era un ins mai degrabă blând și\nnumai când i se dădea un pahar începea el să urle și ridica chiar bastonul\n(umbla cu un baston). Era „sărac“, dar purta haine negre ca și când ar fi fost\nînvățător sau notar și acum trăia din trei pogoane de pământ pe care i le\nmunceau muierea și copiii. Nimeni nu-și amintea să-l fi văzut vreodată la\ncâmp. Cum umbla mereu printre autorități, le transmitea dispozițiile fără\nînsărcinarea cuiva… „Bagă de seamă, cutare, spunea el cu blândețea aceea\na lui din glas sub care zăcea însă ceva neliniștitor, nu vreai să vii la sfat și să\nlichidezi afacerea-aia. Vino, domnule, și aranjează lucrurile, președintele e\nsupărat, zău, ți-o spun cu lacrimi în ochi.“ Dar nu-i văzuse nimeni niciodată\nvreo lacrimă.",
  "– Ăștia ca ăștia, zise Giugudel cu vocea lui înceată și cam pe nas – din\npricina asta nu prea erau atenți ceilalți când vorbea el, însă Moromete era –,\ndar spuse Ilie al Pinții că se pune pe ei anu-ăsta. Sta de vorbă cu alde\nNăstase și trece Arghirescu, de la sfat, care e cu impozitele, referentul\nîncasator, cum îi spun acuma. Fiindcă l-au chemat la raion săi ia la rost și\năsta, ce să zică, zice și el, tovarășe, chiaburii sabotează. Se lăuda cum a ieșit\nel din încurcătură cu vorba asta, spuse alde Geacă și Dănălache, că ăștia\numblă pe-acolo, mă întâlnii eu cu ei. Cică i-a plăcut foarte mult\npreședintelui de la raion când a auzit vorba asta și zice, păi mă, tovarășe,\ndacă chiaburii sabotează, noi ce mama dracului păzim aici, ordin scris să li\nse ia declarații că într-o lună vor achita impozitele și dacă nu, pe ei! Și trece\nArghirescu prin dreptul bisericii și se oprește, povestea al Pinții, nea\nNăstase, zice, nu știu cum să subliniez mai mult cotoioșenia situației în\ncare, conform ordinelor, o să te punem. Băga-l-aș în mă-sa, zice al Pinții că\na zis alde Năstase, au ajuns toți nenorociții să-mi vorbească ca la ușa\ncortului. O sută optzeci de mii cică are de plătit.\n– Și tu ce crezi, Giugudel, zise Moromete, că alde Năstase o să dea\ndosul să plătească?\n– Mă, nu știu! zise Giugudel. Când aveai tu datorii înainte de război,\nmai te ciorovăiai și mai scoteai ăluia ochii cu câte-o mie de lei, acuma…\nAdică acuma timpurile se schimbaseră de așa manieră, că nu mai știai\ndacă un lucru de necrezut, cum era cel care îl privea de pildă pe Năstase, n-\navea să fie dus la îndeplinire fără nici un fel de șovăire.\n– Ași vrea să trăiesc s-o văd și pe-asta! zise Moromete. Cine o să\nîndrăznească să intre în curtea lui Năstase?!\n– Păi nu intrară, mă, astă-iarnă și îi luară vreo cinci căruțe de porumb?\nzise Costache. Ai uitat?\n– Nu prea îmi aduc aminte, zise Moromete. Și Năstase n-a zis nimic?\n– A zis el, dar cine l-a crezut!…\n– Ce-a zis?\n– Că n-are! Și atunci i s-au urcat în pod și alde Cristache, colectorul,\nzice da’ ăsta ce e? Du-te, domnule, dracului, că-mi mor porcii de foame,\ncică ar fi răspuns Năstase!… Da’ aia bătrână, povestea alde Ilie Brutaru că\nar fi visat noaptea dracu știe ce, că i-a sculat pe toți din somn și i-a băgat în\nsperieți, cică îl asmuțea pe nepotu-său: Păzea, păzea! Dane, pune mâna pe\nel!“",
  "– Și crezi tu că Isosică și Plotoagă or să se ducă ei peste Năstase să-i\nîncaseze o sută optzeci de mii de lei, Giugudel? reluă Moromete.\n– Mă, nu știu cine o să se ducă, răspunse Giugudel, dar de dus îți\ngarantez eu că cineva tot se duce.\n– Asta, ce e drept, așa e, recunoscu Moromete, uitasem că mai e și\nplutonierul Moise care nu stă el cu tine la discuție cum stătea săracu\nFlorică, pe unde-o fi, și-acum mi-aduc aminte când veni el să-l ia pe alde fi-\nmeu Achim la post și Achim taman plecase cu oile la București. Da’ și pe\nNilă săracu, a vrut să-l ia de la premilitară, că îi băgase mâna în gât lui\nToderici. A mers și el cu el până la marginea satului și zice, du-te, mă\nbăiatule, și vezi-ți de treabă, ai noroc că îl cunosc pe domnul Moromete, un\nom, nu așa, care nu face să-i iai băiatul la secție. A! făcu deodată Moromete\ncu gura plină, semn că distincția pe care avea s-o facă aproape că nici nu\nmai intra în discuție, păi ăsta crezi că se mai uită și el să vază cine ești? Ești\nchiabur, chit că tu ești desculț și n-ai după ce bea apă, și imediat îți face\nhârtie și te trimete la raion.\n– Mă, da’ Ștefan dădu norocul peste el! zise atunci și Costache al\nJoachii.\n– Da’ ce noroc! se răsti Matei.\nNu se mai gândeau acum la Năstase, ci la băieții lui. Erau încă\nneînsurați, de la Dan fugiseră vreo două, Ștefan nu luase încă nici una, era\nfoarte tânăr, abia se întorsese din armată, pe care însă n-o făcuse ca toată\nlumea, era printre cei dintâi fii de chiaburi care fusese exclus de la acest\ndrept, în loc să învețe să mânuiască armele de foc învățase să mânuiască\ndoar armele albe, lopata, târnăcopul, roaba și cărămida – dacă și asta putea\nfi numită armă albă. Se întoarse într-o bună zi, venind pe jos de la gară,\nprăfuit, cu lada în spinare, cu sudoarea șiroaie pe gât, dar bucuros că\nscăpase, deloc îmbătrânii de cei trei ani cât lipsise din sat, ca și când s-ar fi\nîntors doar dintr-o lungă călătorie. „Cum e, Ștefane?“ îl întrebase cel care îl\nvăzuse și care povestise apoi în sat ce îi răspunsese flăcăul. „Cam albastru,\nnea Gheorghe“, zisese Ștefan uitându-se drept înainte și ducându-și cu\nnădejde cufărul în spinare, ca pe o povară cu a cărei apăsare se obișnuise și\nnu credea că o s-o mai poată arunca jos. De atunci de când venise nu mai\nvroia să știe de nimic decât de cai, care îi plăcuseră de mic și pe care îi\nîngrijea de dimineață până seara, mereu era văzut cu țesala pe ei, sau\nbușumându-i cu un șomoiog de paie pe sub burtă, să le pună sângele în\nmișcare și să fie iuți și frumoși. Și într-adevăr erau, se ridicau pe două",
  "picioare atât de sus și nechezau atât de pătrunzător încât ai fi zis că sunt\nsirepi și ar putea, luând-o la goană, să te pomenești cu ei sărind în zbor\npeste garduri și case. Se spunea că dacă n-ar fi fost el să-l țină de rău pe\nfrate-său Dan, multe s-ar fi întâmplat în familia lor și astăzi ar fi fost cu toții\nînchiși. Era mai ales vorba de o istorie de anul trecut cu vărul lor Vasile\n(care era aci de față și nu scotea un cuvânt), se spunea că dacă n-ar fi fost\nȘtefan care să fi știut cum să vorbească la anchetă, n-ar fi scăpat Dan.\n– Niculae, zise Ilinca din tindă, tată, hai la masă.\nȘi o dată cu vocea ei ieși în pridvor și apoi începu să coboare treptele\nMarioara lipoveanului. Se zăpăcise de tot și pesemne că tot nu-și revenise,\nfiindcă nu se uită la nimeni trecând pe lângă oameni și nu dădu, plecând,\nbună-ziua la nimeni.\n– Uite, mă, că se făcu târziu, se răsti, scandalizat, Matei Dimir. Hai, mă,\nîncolo d-aici! Hai, Costache, hai, mă Giugudel!\nPlecară toți… Era bine! Dacă ar fi fost rău, le-ar fi spus băiatu-ăsta…\nPlecară deci încă o dată liniștiți, așa cum li se întâmpla de fiecare dată când\nse adunau toți patru și spuneau care ce știa, celorlalți, să vadă ce se\npotrivește și ce nu din ceea ce auziseră sau li se întâmplase lor înșile în\nrăstimpul de câteva zile cât trecuseră de când nu se mai văzuseră… Veneau\nla Moromete cu o neliniște nedeslușită. Se întorceau acasă cu ea alungată,\nsau limpezită: aia era… pe mă-sa, ducă-se, n-au decât să se descurce ăia\ncare au luat grâu de sămânță cu împrumut… Și așa mai departe… Și în felul\năsta… Iată că Plotoagă n-avea curajul să se lege de Moromete și dacă nu se\nlega de el, nu se lega nici de ei… Cât timp?!… Mai rămase în pridvor doar\nVasile al Moașii din Cotocești. Moromete intră în tindă.\n– Ași vrea să vă spun și eu niște aspecte de-aici din sat, zise Vasile. Nu\ncumva, când aveți timp…\n– Le-ai spus întâi în organizație? îl întrebă Niculae.\nVasile, fără să-și facă mai mare privirea micșorată de soarele care bătea\nacum din plin în pridvor, tăcu, drept orice răspuns. Și atunci Niculae ridică\npuțin glasul și repetă că de-aia există organizație de bază, ca să se discute\nacolo orice aspecte ar apărea în activitatea oricărui membru de partid. Nu\nera el, Vasile, membru de partid? Atunci de ce venea el aici în pridvor cu\nlucruri de-astea? Vasile nu mai zise nimic, își puse pălăria în cap și plecă și\nel ca și Marioara, fără să dea bună-ziua.\nX",
  "Despre ce aspecte vroia el să-i vorbească? În orice caz cu Fântână își\natinsese scopul: cât ajunse la moară responsabilul începu să strige furios la\ncei care măcinau că unde era cantaragiul Mantaroșie, și că să se ducă cineva\nimediat să-l caute, ca și când cei care măcinau ar fi fost salariații morii și nu\nclienții ei.\nFiindcă una din mori fusese desființată din lipsă de piese de schimb și\npiesele celei desființate le folosiseră la cea rămasă, tot timpul era\naglomerație la moară. Unde să se fi dus deci omul să-și macine, în cazul în\ncare ar fi avut chef să nu înghită aceste țipete? În altă comună? Dar și acolo\nputeai să dai tot peste unul căruia să nu-i pese dacă ție îți plac sau nu-ți plac\nstrigătele lui. Înainte se întâmplase odată să se strice moara lui Aristide și\natunci se formase un convoi întreg de inși care și-au pus caii la ham și s-au\ndus zece kilometri în comuna învecinată decât să macine la morarul celălalt,\ncu care erau certați. Acuma însă, nu se știe de ce, înghițeau și se găsi chiar\nunul care zise foarte entuziast că se duce el să-l caute pe Mantaroșie.\n– Spune-i să se prezinte imediat la mine în birou, că am treabă cu el, mai\nspuse Fântână, fără măcar să-i arunce o privire de bunăvoință celui atât de\ndispus să-l servească.\nȘi o luă spre fundul curții unde avea într-adevăr o odăiță lângă un\nșopron, pe frontispiciul căruia scria cu litere mari de păcură: BIROU. Nu\nera însă nici un birou înăuntru, doar o masă de brad cu o bancă lustruită\ndrept scaun, cu un sertar ruginit în care responsabilul morii vârî o cheie și\nscoase de-acolo un dosar jegos. Trase mai aproape banca și cotrobăi în\nsertar după un creion chimic și desfăcu dosarul, care conținea bonuri\ndiverse, chitanțe și tot felul de procese-verbale, toate amestecate varză sub\naceleași coperți și se făcură și mai varză sub mâinile late ale lipoveanului,\ncare căuta ceva. În cele din urmă găsi, și anume o coală curată de hârtie. O\nluă, o puse deasupra dosarului și gemând de efort se aplecă foarte tare\nasupra mesei și începu să scrie. Dar trecură mai bine de două ceasuri de\ncând responsabilul buchisea la scrisoarea lui și Mantaroșie tot nu venea. La\ncântar îi ținea locul ajutorul de cantaragiu, un băiat sub douăzeci de ani,\nrudă a lui Fântână, nepot al nevesti-sii și care stătea lângă cântar chiar și\ncând era Mantaroșie acolo. Așa primise ordin de la responsabilul morii.\nAdam Fântână îi spuse să aibă grijă că el se duce prin sat și dacă vine\ncumva Mantaroșie să-i spuie să-l aștepte, să nu plece nicăieri până nu se\nîntoarce el. Și plecă.",
  "La sfat el găsi oarecare agitație (Mantaroșie însă nu era pe-acolo), iar un\noarecine îi spuse că se așteaptă sosirea unuia din secretarii de partid de la\nraion, tovarășul Sârbu Ion, și a încă unuia, tot activist la raion, Niculae al lui\nIlie Moromete, care o să stea până după treierat.\nAdam Fântână se îndepărtă de clădirea sfatului luând-o spre centru,\nunde erau grupate cooperativa, un M.A.T. (meate, cum îi ziceau oamenii),\nun cămin cultural și mai la vale o stațiune de montă. Aici își aduceau unii\niepele, în fața unui armăsar voinic și gălăgios, căruia nevasta tehnicianului,\ncare asista adesea din pragul casei la ședințele de reproducere – locuiau\nchiar în aceeași împrejmuire cu monta, într-o fostă casă boierească (a\nCoanei Marica), odinioară frumoasă, astăzi cam dărăpănată – îi vorbea ca\nunui om, adresându-i îndemnuri să fie mai potolit și să nu-i sperie pe țărani\ncu sforăiturile și nechezaturile lui de nebun. Adam Fântână se întoarse însă\nrepede înapoi întețind pașii și intră în clădirea sfatului, unde de fapt nici nu\nintrase, trecuse pe lângă și se oprise doar în fața treptelor, unde ascultase\ninformațiile servite de acel oarecine.\nFântână intră în biroul secretarului unde Zdroncan stătea cu telefonul la\nureche și lua o notă pe care o scria și o verifica în același timp citind cu glas\ntare fiecare cuvânt care i se transmitea.\n– Da, punct, fire-al dracu, zî-i mai departe, lua-te-ar dracii, spunea el\ncelui de dincolo.\nZdroncan era al nouălea băiat al lui Traian Pisică, vestit prin nepăsarea\ntotală cu care își crescuse el copiii, lăsându-i să facă absolut ce vroiau, să\nbea, să fumeze, să-și spargă capetele, să umble cu muieri, să nu se ducă la\nșcoală, să nu-și respecte părinții, să nu se respecte între ei, orice, chiar să\nmeargă și la pușcărie. Unul dintre ei chiar fusese plimbat prin sat cu cătușe\nla mâini, furase o oaie și o vânduse și fusese prins, era iarnă, și mâinile la\nspate ale băiatului se făcuseră negre de ger și lumea, uitând fapta, îl căina în\ngura mare, mai ales femeile, cătușele acelea fiind o nenorocire care nu se\nmai putea repara cu nimic, în timp ce o oaie, dă-o dracului, o dai îndărăt și\nai terminat… Dar în afară de acest fiu apucător și de Sfârfâlică, rămas mut\nși după ce se făcuse mare, Pisică avusese totuși noroc cu băieții lui, se\ndescurcaseră bine și fără pământul care nu le revenise la însurătoare, iar\nunuia din cei mai mici îi plăcuse chiar și școala și după ce terminase șapte\nclase primare îl luase Aristide pe lângă el să-l învețe secretele scriptelor,\nprea sătul probabil de secretarul existent, Oprescu, ale cărui beții\najunseseră, treptat, să nu mai poată fi comparate decât cu ale lui Fântână.",
  "Cu ceva însă tot rămăseseră băieții lui Pisică de pe urma prea marii libertăți\nacordată de tatăl lor: înjurau. Zdroncan cel puțin – de fapt îl chema Fănică,\nporecla i-o dăduse maică-sa când era mic fiindcă alerga toată ziua prin pat:\n„mai stai dracului locului, nu mai zdroncăni blănile astea ale patului,\nZdroncane“; și așa îi rămăsese și numele și pronumele – ajunsese să înjure\naproape la fiecare cuvânt și dacă cineva se supăra arăta foarte mirat și se\nruga de acela să n-o ia de bună. De fapt, nu se mai supăra nimeni, fiindcă\nînjurăturile lui erau atât de strâns legate de firea lui care era aceea a unui\nbăiat cumsecade, încât își pierduseră de mult înțelesul lor urât și omul\nînjurat mai degrabă își descrețea fruntea decât se supăra. În privința asta,\nZdroncan se deosebea total de Cocoșilă, a cărui fire era departe de a fi aceea\na unui om deschis, cum era de fapt Zdroncan.\n– Va să zică să-ți citesc ce-am scris, fii atent, fire-al dracu, să nu zici pe\nurmă că am greșit eu nota.\nȘi Zdroncan începu să citească cu un glas monoton o lungă circulară\nadministrativă și Fântână auzindu-l vru să plece, ca și când ar fi uitat de ce\nse întorsese. Îl căuta pe Mantaroșie, și îl întrebă pe același oarecine dacă nu-\nl văzuse, deși acela îi spusese o dată că Mantaroșie e la meate. Dar\nsecretarul sfatului îi făcu semn să rămâie, cu o gesticulație că ceea ce o să\naudă acum îl privește:\n– …Da, a, arde-te-ar dracii peste urechea aia surdă, să se ceară\nconcursul mă-tii pentru a controla în mod eficace strângerea recoltei sub\nsupravegherea directă a organelor locale, organele…\nUrmă o groaznică și minuțioasă înjurătură… Și astfel continuă\nsecretarul sfatului până termină toate paragrafele, a, b, c, d, e, f, inventând\npentru fiecare noi măscări la adresa celui care îi dicta nota, pesemne un\nprieten.\n– Dă-mi, mă, o țigară, fire-al dracu’, nu vezi ce muncesc eu aicea? zise\napoi agățând receptorul în furcă. Du-te unul și cheamă-l încoace pe\ntovarășul Isosică, n-oi fi vrând să mă duc tot eu? Vezi dacă tovarășul\npreședinte e la el în birou… Ai auzit, tovarășe responsabil al morii, citește\nici și semnează că ai luat cunoștință, ce să-ți mai trimit copie, că n-am timp\nde copii, nu macini în timpul strângerii recoltei fără chitanță de predare, dă-\nmi, mă, și-un foc, fire-al dracu’!\nTelefonul târâi absorbind din nou atenția secretarului la treburile\ncurente. Fântână citi nota, înmuie tocul în cerneală și semnă pe marginea ei,\nîn colțul de sus și nu mai ascultă observația lui Zdroncan că nu acolo",
  "trebuia semnat, acolo se pune rezoluția, ci jos, sub textul citit… Se grăbi să\niasă și s-o ia din nou spre centru.\n– Nu l-ați văzut trecând pe-aici pe Mantaroșie? întrebă el a treia oară pe\nunul de-afară.\n– Ba a fost, dar a plecat cu Isosică și cu Bilă la meate, răspunse\nZdroncan tare, n-auziși că îți mai spuse ăla de două ori? S-au dus să bea,\nlua-i-ar dracii, mai adăugă el, dar se vede de-acolo când vine mașina\ntovarășului secretar Sârbu, de-aia!",
  "XI\nSe explica deci de ce plecase Mantaroșie de la moară: fiind membru în\nbiroul organizației trebuia să fie și el acolo la răspântie în centru, alături de\nIsosică. Era lume multă. Cele câteva zile care îi despărțeau de seceriș, unii\nle omorau la meate, dar nu neapărat consumând ceva, mai mult fumând…\nFântână îi zări numaidecât pe Isosică, Bilă și Mantaroșie, lângă geam, la\nsingura masă din meate cu o sticlă mare înainte, beau din pahare mici țuică\nbună, se vedeau de departe prunele vinete pe hârtia-etichetă.\n– Mantaroșie, vin până aici, că n-am timp să stau, plecași de la moară și\nlăsași cântarul singur, nici măcar nu m-așteptași să vin eu.\n– Lasă, că știe el nepotu dumitale ce face acolo, răspunse Mantaroșie,\nschițând totuși un gest să se ridice.\nDar nu se ridică decât după ce se uită întâi la Isosică.\n– Ce este? întrebă cantaragiul și se opriră amândoi în mica poiană\nbătătorită din fața meate-ului.\nAvea o sclipire jucăușă în privirea lui mijindă de moldovean învățat de\nmic cu vinuri bune care înmoaie sufletul și părea dispus să dea totul pe față\ndacă un dușman mai primejdios l-ar fi înhățat brusc de guler și să scape\nvânzându-i astfel pe ceilalți, dar nu se sfia în același timp să se arate și\nsfidător, simțindu-se pesemne cu toate cărțile mari în mână.\n– Gheorghe, zise lipoveanul, ai auzit ce plănuiește Isosică?\n– Ce să plănuiască?\n– N-ai auzit nimic?\n– Nu, răspunse Mantaroșie, schimbându-și brusc înfățișarea și având un\nglas mic și curat care însemna: „N-am auzit și sunt mirat și nici nu cred, dar\ndacă tu ai să-mi dezvălui și să-mi dovedești cu fapte că Isosică e altfel decât\nîl știu eu, am să cred și am să cad pe gânduri“. Nu, repetă, el, ce să\nplănuiască, spune!\n– S-au înțeles între ei, Isosică, Plotoagă, Zdroncan și Bilă, să ne dea pe\namândoi afară de la moară și să vie el în locul meu, iar pe Bilă să-l ia\ncantaragiu, zise Fântână cu glas scăzut.\nCând fusese de dimineață la el, Vasile din Cotocești nu-i spusese și cum\nv-a decurge redistribuirea funcțiilor rămase libere, el îi spusese doar ce\npericol personal îl pândea pe el, și nicidecum că va fi dat afară Mantaroșie\nși înlocuit cu Bilă.",
  "– De unde știi? întrebă moldoveanul brusc bănuitor, dar nu numai în\nceea ce privea spusele lui Fântână, ci și bănuitor la adresa celor doi pe care\nîi lăsase la masă, cine ți-a spus?\n– Prea multe vrei să știu, îl parafrază atunci lipoveanul pe acel Vasile. Și\ntu stai la masă cu ei și beai! Trebuie, măi Gheorghe, să terminăm odată cu\natmosfera din satu ăsta!\n– Da, ai dreptate, murmură celălalt, dar nu mai adăugă nimic.\n– Las-o dracului de băutură, zise Fântână avansând („auzi cine\nvorbește!“ se miră Mantaroșie în gând), nu te mai întoarce la ei și hai să-i\nspunem și lui Niculae Moromete, băiatu acela, am auzit că a venit și el și o\nsă stea aici până după recoltă. Să-i cerem să convoace o ședință și în\nședință…\n– Spune-mi și mie un singur om care să aibă curajul să ia cuvântul\ncontra lui Isosică, zise Mantaroșie dând din cap supărat mai mult pe\nFântână care nu vedea acest adevăr, decât pe lipsa de curaj generală a\noamenilor. Și reluă: Cine ți-a spus ție că Isosică vrea să ne dea afară? Nu\npot eu, continuă apoi dându-și pesemne seama că mai pusese o dată\nîntrebarea aceasta și nu primise un răspuns care să-i alunge ezitările, n-am\neu cum să mă bazez pe spusele unuia sau altuia și să-i spun lui Niculae cine\nștie ce. Nu pot, ți-o spun sincer, ce-o să zică ăla, visezi cai verzi pe pereți,\nnene? Și te sfătuiesc și pe dumneata să nu te mai iai după oricine, fiindcă\nmă mir, Isosică te vorbea de bine, când te văzu intrând zice, ia cheamă-l pe\nFântână să bem câte-un rachiu. Să știi că mă mir!\n– Lasă, măi Gheorghe, văz eu că nu vreai, am să vorbesc eu cu tovarășul\nsecretar Sârbu, zise Fântână.\n– Vorbește, îl îndemnă Mantaroșie aprobând, parcă de aprobarea și nu de\nparticiparea lui avea nevoie celălalt. Vorbește, ai tot dreptul, dacă crezi în\nideile dumitale, dar să știi, ți-o spun, vorba lui Bilă, cu lacrimi în ochi, ești\nîn eroare.\n– Gheorghe, îl strigă lipoveanul parcă fără voia lui, stai puțin, Gheorghe.\nMantaroșie se opri dar nu se întoarse, nu reveni asupra distanței parcurse și\nFântână o parcurse el înaintând.\n– Gheorghe, spuse el în șoaptă, ce ți-am făcut eu ție?\nȘi se uită la celălalt cu o privire întristată din ochii lui albaștri și curați\nîncă, neobosiți, de om ai cărui părinți îl crescuseră în apele bălților și care\nbălți îl împiedicaseră să știe prea multe despre oamenii de prin sate…\nMantaroșie se posomorî și alungă parcă cu mâna o viziune:",
  "– Mi-ai făcut pe dracu! Nu mi-ai făcut nimic!\n– Nici eu nu ți-am făcut ție și, Gheorghe, atunci de ce…\nDar nu mai spuse nimic, se opri ca în fața unei porți închise. Mantaroșie\nse smulse cel dintâi cu hotărâre și se întoarse și intră la loc unde îl găsise\ncelălalt mai înainte. Fântână se smulse și el în aceeași clipă cu aceeași\nhotărâre și o luă înainte pe șosea, dar îndată se văzu că la el hotărârea\npașilor nu era susținută de o hotărâre dinlăuntru la fel de clară, pentru că\ndupă câteva zeci de metri parcurși în acest fel deodată se opri și după câteva\nclipe de ezitare o luă înapoi într-o direcție contrarie, pentru ca după alți\ntreizeci de pași să se răsucească iar pe loc și s-o ia pe un alt drum care se\ndeschidea aici în răspântie în trei direcții. S-ar fi zis că discuția cu\nMantaroșie îl zăpăcise și nu mai știa încotro e moara, spre care se îndreptă\nde fapt după această împleticeală de bețiv, cum o socotiră cei care îl văzură\nîn acele clipe, spunându-și unii altora că iar a băut Fântână din spirtul lui\n„medicinal“, și se învârtește pe loc ca oaia capie. N-aveau cum să știe că de\nla o paralizie a unui picior care îl lovise pe iarnă, speriat, lipoveanul nu mai\npusese nimic în gură, nici medicinal nici din cel obișnuit și că astăzi era\ntreaz ca orice om.\nXII\nÎn acest timp Isosică și Bilă (cu creioanele în piept) ieșiră fără să\nplătească și o luară spre sfat: secretarul Sârbu nu mai venea și Zdroncan\ntrimisese pe cineva după ei. În drum se opriră un minut în curtea școlii. Aci,\ncopiii, cu toți învățătorii de față, erau vaccinați și unii urlau cuminți și\nresemnați, trecând prin fața borcanelor cu ser, cu ferma convingere în\nurletele lor supuse că nu vor mai trece teferi dincolo.\n– Toată lumea la vaccinat, zise Bilă cu blândețe, deși nu era nimeni care\nsă nu stea la rând și să aștepte să ajungă în fața sanitarilor.\n– Mergem, zise Isosică și își duse două degete la pălărie în semn de\nsalut global și o luă spre ieșire.\nAjunseră apoi la sfat și intrară în biroul lui Zdroncan. Secretarul, cu\ncapul în hârtii, își duse mâna la gură și tuși răgușit, apoi se întoarse spre\ntelefonul agățat la perete și, tușind mereu, ceru drăcuind oficiul.\n– Ia și citește astea, Isosică, fire-ai și tu al dracului, să nu zici pe urmă că\nn-ai știut. Citește și semnează. Alo, Broșcoșeștii?",
  "Isosică se uită peste hârtii fără să le citească, se iscăli și el sus în colț,\nalături de Fântână și ieși.\n– Ascultă, Plotoagă, zise el întâlnindu-l pe președinte pe coridor, dacă îl\nvezi cumva pe Fântână că vrea să vorbească cu Sârbu ai și tu grijă, că o să\nam și eu, îi dai cu gura și nu-l lași pe-ăla să audă.\n– Bine, zise președintele, n-ai nici o grijă.\nTocmai se auzea zgomotul unei mașini și ieșiră pe trepte. Era chiar\nmașina raionului, gazul, și Bilă și țâșnise înaintea la toți și se plantase\nalături deschizând ușa și ieșindu-i în întâmpinare secretarului. Secretarul nu\nera singur, îl culesese pesemne pe Niculae chiar de pe drum, se dădu și el\njos de pe partea cealaltă împreună cu încă cineva, un ins scurt și îndesat, cu\nochii vii și cu sprâncene groase.\n– Du-te cu mașina acolo și pune-o la punct, întoarce-te, că nu stăm mult\naici, spuse secretarul adresându-se șoferului. Cât îți trebuie? Într-o oră ești\ngata?\n– Imediat, zise Bilă care era alături, într-o jumătate de ceas e aici.\nȘoferul însă clătină negativ din cap și își tăie stomacul cu palma, adică\ntrebuie să și mănânce, nu numai mașina avea nevoie de combustibil.\n– S-a făcut! Gata, tresări Bilă din nou, urmărind cu o atenție parcă\nabsentă tot ce își spuneau cei doi, fiindcă era vădit că practic nu auzea prea\nbine, sau trecea sub tăcere această latură a traducerii în fapt a lucrurilor, dar\nvroia să se audă totuși în tot momentul că el era acolo, glasul lui, persoana\nlui, și gata să facă chiar și ceea ce nu era cu putință, nu i se cerea sau nu era\nnevoie să se facă.\n– Îi servești tu micul dejun, Bilă? îl întrebă Plotoagă coborând și ieșind\nîn întâmpinarea activiștilor.\n– Numaidecât, făcu Bilă, și în ochi îi licări ceva parcă amenințător și pe\nchipul lui negru și osos apărură broboane de sudoare ca sub stăpânirea unei\nadânci trude interioare.\nToată lumea ieșise în fața sfatului. Mașina se răsuci, întoarse și plecă.\nSecretarul Sârbu, Niculae și celălalt activist intrară în clădirea sfatului și\nIsosică și Plotoagă îi însoțiră în biroul din fund pe ușa căruia scria:\nOrganizația de bază P.M.R. Bilă intră și el, deși Isosică și Mantaroșie îi\nfăcură amândoi semne de interdicție și în același timp de încurajare, să stea\nadică afară și să n-aibă nici o grijă, totul e cum nu se poate mai bine, dar nu\ne cazul să vie și el acolo… Bilă însă se făcu că nu înțelege, era doar\nmembru în birou. În același timp în depărtare se văzu pe drum apropiindu-",
  "se silueta voinică și barba de preot a lipoveanului. Se grăbea să vină și el să-\ni întâmpine pe activiști, dar scăpase momentul și chiar după felul cum nu se\nmai grăbea nici el, se înțelegea că renunțase la acest gând și că pașii îl\naduceau încoace fără nici o convingere, în virtutea inerției.\n– Cum stăm cu pregătirea campaniei, tovarășe președinte? intră\nsecretarul direct în subiect, aveți ceva probleme pe-aici, cum stați cu\nbatozele? Băgați de seamă să nu repetăm greșelile care s-au făcut anul\ntrecut în chestiunea colectărilor. Anul ăsta avem o recoltă bogată, planul\ntrebuie împlinit sută la sută. Restanțe aveți?\n– Avem, tovarășe secretar, răspunse președintele.\n– Ați primit circulara cum să se desfășoare recoltarea și predarea\ncotelor?\nIsosică se uită cu o mică răsucire a capului la Plotoagă.\n– Am primit, tovarășe președinte, am și luat măsuri înainte să primim\ncirculara, conform instructajului dumneavoastră, răspunse Plotoagă.\nÎnsemna că acesta era președintele raionului.\n– Membrii de partid să fie în frunte la predarea cotelor. Vă luați\nangajamentul să obțineți chitanța numărul 1? Ai, ce zici, tovarășe Isosică?\nzise acum secretarul de partid.\n– O luăm, tovarășe secretar, răspunse Isosică abia stăpânindu-și vocea\nflegmatică de siguranță că vor lua și răslua chitanța aceea.\n– O luăm, o luăm! confirmă și Plotoagă cu un glas administrativ și\ntocmai de aceea adăugă strecurând un cuvânt care în alte împrejurări avea\nun înțeles de îndoială: Cred că o luăm, tovarășe secretar, fiindcă la noi totul\ne organizat.\nDiscuția continuă în același fel până se întoarse șoferul cu mașina. Nu\nexistau probleme, toate măsurile fuseseră luate sau se vor lua, totul era sau\nva fi organizat. Numai cu neghina era ceva, nu ieșeau oamenii s-o smulgă,\nîncolo totul era în ordine, încheie Plotoagă și se ridicară toți mulțumiți,\nbucuroși și satisfăcuți, ca și când secerișul și recoltatul erau ca și terminate,\nplanul de colectări îndeplinit, țăranii cu grâul în hambar și acum puteau și\nei, tovarășul secretar Sârbu, tovarășul președinte de sfat raional, tovarășul\npreședinte sătesc Plotoagă, tovarășul secretar de organizație Isosică,\ntovarășul Cristache colectorul care nu era de față, dar care iată-l și pe el și\npe responsabilul morii, Fântână, așteptând afară cu Zdroncan, puteau să\nrăsufle puțin și să se bucure în voie de rezultatele activității lor organizate.",
  "Cu o mână ținând larg deschisă ușa mașinii, stătea Bilă, cu aerul cel mai\ndecis că le-a aranjat el pe toate, a vorbit el cu tovarășii ăștia, și ce era de\nspus le-a spus el, pe-ăi care i-au făcut lui un bine i-a vorbit și el de bine, iar\npe cei care s-au ridicat contra lui, n-or să mai aibă ocazia să se ridice de-aici\nînainte fiindcă i-a zdrobit el pe toți…\nXIII\nDupă plecarea mașinii, Isosică nu mai vru să stea ele vorbă cu nimeni,\ndeși atât Plotoagă, cât și Bilă și Mantaroșie se uitau la el întrebători: ce\nfacem, mergem iar pe la meate? Ar fi cazul după succesul cu secretarul\nSârbu! Învăluindu-se în fumul țigării secretarul organizației le întoarse\nspatele drept răspuns și o luă încet spre casă.\n– Lăsați-l spuse Zdroncan tare din biroul lui, prin geamurile deschise, și\ncontinuând să scrie, fără să se uite însă afară, nu vedeți că se duce să nu-l ia\nCiulea la bătaie cu vătraiul? Lasă că mergem noi, viu și eu acuma, stați nițel\nsă termin actul ăsta!\nNu era adevărat că lui Isosică îi era frică de muiere, sau cel puțin nimeni\nnu auzise și n-o văzuse pe Ciulea punând mâna pe vătrai. E drept că nici pe\nIsosică ridicând vreodată mâna la ea, ceea ce era neobișnuit după atâția ani\nde când se luaseră.\nFiindcă Ciulea cea bătrână murise, Isosică, la îndemnul tetei, se mutase\nla ea, să fie ei singuri în casa lor, să nu se certe ea cu soacra, și Isosică, cine\nștie, să se apuce să-i țină mă-sii partea. Zonzi, singurul frate al Ciulchii, își\nfăcuse o casă a lui în altă parte în înțelegere cu ea. Tăbârgel și Sita nu se\nsupăraseră, dar rămași singuri luaseră o fetiță de suflet, a unei rude,\nbineînțeles, fiindcă, ziceau ei, aveau să îmbătrânească și cine să aibă grijă și\nde ei, acolo în casă? La rândul lui, nici Isosică nu se supără, fiindcă un copil\nde suflet însemna un moștenitor și trebuia deci să i se lase casa după\nmoartea părinților adoptivi și o parte din pământ. Înțelegerea aceasta dintre\nIsosică și părinți stinse zvonul că el ar fi fost făcut de Sita cu Aristide și că\ntoată istoria mamei lui cu Maica Domnului pe izlaz s-ar fi născut în capul\nei, speriată de frică să nu afle lumea că a rămas borțoasă de fată mare. La\nasta ajutase și plecarea lui Aristide din sat. În casa lui dormeau acum diverși\nfuncționari ai sfatului raional sau instructori și activiști de partid în trecere.\nNimeni nu mai știa unde e acum Aristide, fiindcă i se luase și restaurantul",
  "din București, unii spuneau că ar fi închis, alții că ar fi spion și ar fi izbutit\nsă fugă peste hotare.\nÎn timp ce stătea la masă, Ciulea îi spuse bărbatului ei ce se mai aude\nprin sat, acele lucruri care din diferite pricini un secretar de organizație cum\nera el le auzea ceva mai târziu decât le poate auzi o femeie și uneori chiar\n„prea târziu“. Ciulea făcea parte dintre puținele fete din sat care absolviseră\ncursul primar complet, adică șapte clase, și care știa să țină în mână un\njurnal și să-l citească singură pentru sine, pentru curiozitatea ei și fără să\nfacă din asta caz, să arate adică la toată lumea că știe carte, cum vroia să\narate de pildă Bilă cu creioanele lui în piept că știe să scrie (și abia că lumea\nspunea că nu știe, deși știa). Ciulea era asesoare populară și în fiecare marți\nși vineri se urca într-o căruță, se ducea la gară, lua cursa de dimineața de la\nora șase și se ducea la raion, la tribunal și își ocupa locul la dreapta sau la\nstânga judecătorului și stătea nemișcată ore întregi ascultând astfel,\nîmpreună cu un alt asesor popular, de astă dată un bărbat, un mecanic de la\natelierele de reparații din oraș, scurgerea proceselor.\nLa plecare îi făcea rost Isosică de căruță s-o ducă la gară, dar la\nîntoarcere nu știa când vine și atunci Ciulea se descurca singură, se urca în\nvreuna de ocazie și venea astfel acasă. Ciulea ar fi rămas multă vreme o\nfemeie frumoasă dacă de la un timp n-ar fi început să se îngrașe. Îi plăcea să\nmănânce bine, gătea singură după niște rețete aduse de la oraș și ea fu prima\ngospodină din sat care făcu rost pe-acolo pe la raion de o butelie de aragaz\nși se lipsi astfel pentru întâia oară în bucătăria satului de paiele tradiționale,\nsau de lampa de gătit cu petrol. Casa lor nu era dintre cele mici, dar nu prea\navea acareturi, semn că gospodarul nu prea se ocupa cu agricultura și n-\naveau nici vite, nici nutrețuri, Isosică fiind, înainte de a fi fost numai\nreferent la sfat, agent agricol, sau achizitor la cooperativă. Cât fusese flăcău\nacelași Aristide îl ajutase să câștige bani pe la gară, pe la negustori, stătea la\ngura magaziilor cu un plaivas la ureche, scria dublele care le dicta\nnegustorul, în timp ce cu mâna stângă rădea dublul țăranului cu o râzătoare.\n– Ei, ia spune, Ciulco, zise el așezându-se la masă și gâlgâind un gât de\nțuică din sticla mare pusă pe masă lângă mămăliga fierbinte. Tu ce-ai, mă,\nde te strâmbi așa? se adresă băiatului.\nAveau unul singur, era pe clasa a patra, Ciulea nu mai putuse rămâne\nînsărcinată după prima naștere. Fusese gata să moară la a doua, după cum\npovestea Isosică, căzuse noaptea în grădină și îl scârbise până și pe\nZdroncan cu amănuntele acelei nenorociri, pe care Isosică le dădea însă cu",
  "un glas speriat și înduioșat, fără să-și dea seama că asemenea lucruri nu se\nspun, așa de mare fusese mila de muierea lui în acele clipe, să nu moară și\nsă rămână fără ea.\n– Păi nu văzuși că ne-a vaccinat la școală, nu trecuși pe-acolo? zise\nbăiatul gârâind cu dispreț că cineva care e tată poate să nu-l vadă pe fi-său\nîn rând cu alții așteptând să fie vaccinat.\n– Și te-a vaccinat și pe tine?\n– Dar pe cine!\n– Bravo, mă tilimplă, zise Isosică cu o falsă admirație folosind acest\ncuvânt cu care se adresa el în general de mult tuturor băieților, numai el\ncunoscându-i înțelesul și se puse să mănânce pui fript cu mujdei, în timp ce\nCiulea nu se lăsa nici ea mai prejos și topiră astfel toți trei o mămăligă\nîntreagă cât ai clipi din ochi.\nCâinele stătea pe prag și îi era parcă frig uitându-se la ei, bâțâia pe\npicioare și când femeia îi aruncă un os nici nu se văzu ce se întâmplă cu el,\nnici nu căzu jos și câinele nu făcu decât un singur hap și îl și trimise în el\nîntre coastele lui tremurânde.\n– Astăzi iar s-au strâns la Moromete o grămadă de oameni, zise Ciulea,\nși domnul Ilie Moromete iar ne-a înjurat cu gura mare, auzea și lumea de pe\ndrum…\n– Ce zicea? se interesă Isosică.\n– Zicea că o să vedem noi când n-o să mai fie comuniștii la putere.\n– Ce-o să vedem?\n– „Când o să-i văd pe americani colea pe izlaz, a zis el, sarcina mea\nproprie e să belesc zece comuniști.“\n– Ie-te-al dracu! exclamă Isosică parcă înveselit de această perspectivă,\ndar nu prea interesat să se convingă că Moromete spusese cu adevărat acele\ncuvinte. Și ăilalți ce ziceau? Cine mai era?\n– Păi era fi-său Niculae…\n– Aha, făcu Isosică de astă dată cam uimit, va să zică era și el de față? Și\nn-a zis nimic?\n– N-a zis. Era Nae Cismaru, Matei Dimir, Costache al Joachii,\nGiugudel, Cârstache, era și Vasile…\n– Era și Vasile? Ei, mânca-ți-ași ochii, Doamne, era și Vasile care va să\nzică! Și n-a zis nimic domnul Vasile?…\nAsta era în sfârșit un lucru care merita să-l auzi.",
  "– Nu, n-a zis nimic, nici el nici nimeni care mai erau acolo. A fost întâi\nde dimineață pe la Fântână, l-a văzut Aneta lui Dănălache.\n– Văd eu, zise Isosică reflectând, că trebuie să trecem de la pariuri la\nfapte. Pe mine nu mă interesează considerentul că din punct de vedere că\nfiul lui e activist la raion noi trebuie să închidem ochii și să nu raportăm\npartidului cine întreține aici o agitație contra-revoluționară. N-are decât să-l\napere pe urmă, fi-său. Eu îl arestez.\n– Nu numai pe el, zise Ciulea mai domoală, ca și când ar fi vrut să-l\napere pe Moromete.\n– Nu, eu pe el îl arestez, fiindcă una, el îi strânge la el și al doilea mi-a\nspus mie Zdroncan, rânjind, că niciodată nu voi avea eu cu Plotoagă curajul\nnecesar ca să-l arestăm pe Moromete.\n– De ce n-ați avea curajul? se interesă Ciulea.\n– Păi de-aia, că fi-său e cine e… Dar el mai vrea să spună că nu numai\ndin pricina asta, ci și așa, că ne-ar fi rușine…\n– Are dreptate, zise Ciulea, nu trebuie să te bagi într-o chestie ca asta.\n– Am pariat, răspunse Isosică fără nici o urmă de înverșunare. Eu pe-o\nvadră de țuică că îl dobor pe fi-său, Plotoagă pe una de vin că îl ridică pe\ntat-său. Dar nu pariul mă interesează. Eu trebuie să-l arestez, să nu mă\npomenesc cu Fântână că raportează el la raion de atmosfera nesănătoasă pe\ncare o întreține Moromete în sat și atunci cad eu foarte prost…\n– Ai dreptate, zice Ciulea pe gânduri.\n– Și altceva? reveni Isosică.\n– Alde Ilie al lui Trascot, veneam ieri de la raion și el venea de la gară\ncu căruța și-i zic: „Ia-mă și pe mine, nea Ilie!“ dar el, „Te iau eu, dar caii-\năștia mănâncă și ei ovăz“. „Păi tot te duci acasă“, îi zic. „Da, dar nădușeala\ncare le-o scot în spinare, dacă te iau și pe tine, face exact două trăiști cu\novăz.“\n– Ie-te-al dracu! exclamă Isosică din nou înveselit parcă de capacitatea\naceluia de a calcula exact sudoarea cailor lui. Și? Ce-a mai zis?\n– Pe drum prindem din urmă doi tractoriști în salopete, mergeau pe jos\nși veneau spre sat sau doar treceau, că n-au vrut să spună (nu erau\ntractoriști, erau securiști, ofițeri de la raion, îi cunoșteam) și când i-am\nvăzut, așa, numai de-a dracului îi spun lui Vasile: Oprește să urce și\ntovarășii.\n– Și? făcu Isosică.\n– A oprit, ce era să facă?!",
  "– Și n-a mai zis nimic?\n– Ce era să mai zică!\nPovestind, Ciulea trăsese de câteva ori cu urechea spre ușă și Isosică se\nmiră:\n– Ce este?\nTânăra femeie nu răspunse, dar îi porunci băiatului:\n– Mă, ai mâncat? Ei, ia du-te și te joacă. Apoi după ce rămaseră singuri:\nFântână i-a dat azi la prânz poștarului un plic către raionul de partid, și\npleacă cu șareta la gară abia pe la cinci, după-masă doarme. Mi-a spus\nnevastă-sa: „Fă, zice, dacă mi-ați ajuta să cumpăr și eu o butelie de aragaz\nîți spus un mare secret“.\nZicând acestea Ciulea luă de pe poliță un plic și i-l întinse bărbatului.\n– L-am dezlipit eu la aburul mămăligii, îl lipesc pe urmă la loc cu gumă\narabică; citește și ai să vezi; mă uitasem să nu vie aia după el înainte să-l fi\ncitit.\nIsosică pufni din ce în ce mai vesel și ar fi fost greu de spus ce îl bucura\nmai mult, abilitatea muierii lui sau pățania expeditorului. Începu să citească\ncu voce tare, cu pauze și exclamații de uimire.\n– „Tovarășe prim-secretar Ghimpețeanu («ie-te-al dracu!»), astăzi 28\niunie a.c. a venit la domiciliul meu Vasile al Moașei, membru P.M.R. și mi-\na declarat următoarele că tov. Isosică secretarul organizației cu președintele\nPlotoagă membru și în birou cu cumnatu-său Zdroncan secretarul sfatului,\ncu Bilă membru B.M.R., responsabil Arlus și cu cantaragiul meu\nMantaroșie, membru în birou organizației P.M.R. care li s-a alăturat, vor să\nmă destituie si asta n-ar fi nimic. Dacă partidul hotărăște eu mă supun\nbucuros («ie-te-al dracu!»), dar vor să mă scoată de hoț să-l puie pe\nMantaroșie să-mi sustragă din convoiul care va pleca la baza de recepție\nrecent cu uiumul de cereale 3 (trei) saci pe care să-i pitească în pădurea\nCotigeoaia, și ei să vie cu milițianul din partea opusă, să oprească convoiul\nși să controleze după borderou («Hm!»). Constatând lipsa a trei saci, să-mi\nîncheie proces-verbal de sustragere din avutul obștesc și în felul acesta să\npună ei mâna pe moară s-o jefuiască, să introducă irimicul și să înșele\nlumea la cântar («Ce vorbești, mă!»). Când l-a întrebat odată cineva pe\nPlotoagă când era el la moară, ce e cu irimicul, el i-a răspuns da’ ce te\ninteresează, bă, pe tine («uite la el al dracului cum le născocește!»).\nTovarășe prim, eu v-am mai spus dumneavoastră anul trecut că ei vor\nsabota gospodăria colectivă să nu ia ființă și dumneavoastră mi-ați spus",
  "baliverne, nu e adevărat așa și acu’ eu îmi declin orice răspundere dacă\npartidul nu mă vrea, eu nu insist («Păi nu insista, fi-ți-ar barba a dracului,\ncine te pune să scrii scrisori?»). Singur am rămas pe poziție când s-a\nconstatat că oamenii adunați de Isosică să se înscrie în colectiv nu vor și am\nstrigat fraților, cine vrea, să rămână cu mine în sală. N-a rămas nimeni, au\nieșit toți, numai eu am stat zadarnic cu mâna ridicată și la prezidiu Isosică i-\na dat cu cotul lui Plotoagă să se uite la mine și să-și bată joc («Păi dacă ai\nfost bou! Ai crezut că-ți merge figura»). Tovarășe prim, eu mai mult nu vă\nspun, că e și cu campania și sunteți ocupați dar am conștiința curată și\nmartori pe Vasile al Moașei și o să iau și pe alții când o pleca convoiul ca să\nvă convingeți.“\nȘi scrisoarea se încheia cu o urare la adresa partidului și era semnată\nAdam Fântână, P.M.R., responsabil al morii din comuna Siliștea-Gumești.\nIsosică vârî hârtia la locu ei în plic de astă dată fără nici o urmă de veselie,\niar Ciulea o lipi la loc și o puse pe poliță.\n– Nu pot să înțeleg, zise Isosică, de unde știe Vasile ăsta toată operația!\n– De! zise și Ciulea, nici eu nu pot să pricep. De ce, ăla care i-a spus, i-a\nspus tocmai lui Vasile și nu direct lui Fântână. Fiindcă de spus i-a spus unul\ndin ei, Plotoagă, Zdroncan, Bilă sau Mantaroșie. Să-i luăm pe rând:\nPlotoagă nu putea, fiindcă și el vrea să nu mai fie Fântână acolo, Zdroncan\ne cumnatu-său; Bilă îi vrea locul lui Mantaroșie… Mantaroșie să-i fi spus?\n– Să zicem, dar de ce nu i-a spus direct? E clar că aici s-a întâmplat ceva\ncare, dacă mă gândesc bine, nici n-ar trebui să mai dorm până nu aflu ce e.\nCe caută Vasile aici? strigă Isosică izbind cu palma în masă.\n– Așa este, zise Ciulea rânduind prin diferite cuie și policioare vasele pe\ncare le spăla și le ștergea. Două lucruri sunt rele aici, cine dintre voi i-a spus\nlui Vasile și de ce tocmai lui Vasile.\n– Ciulco, spuse Isosică întru târziu ridicând ochii spre ea și privind-o\nlung și cu admirație, ca pe-o preoteasă a secretelor, tu n-ai putea să afli ce e\naici?\n– Ba cum să nu, spuse Ciulea, dar cu o condiție!\n– Las-o dracului de condiție, spune numai dacă poți.\n– Îți spun că o să mă interesez și până la urmă aflu absolut tot. Dar cu o\ncondiție…\n– Ei, spune condiția.\n– Să-l iai pe frati-meu, Zonzi, cantaragiu.",
  "Isosică se încruntă, dar repede ridică fruntea și spuse că asta n-o să se\npoată, că o să bată la ochi și ce-o să zică lumea, dar Ciulea parcă nici nu-l\nauzi și nici nu insistă, dar nici nu luă altă vorbă. Femeile nu prea au obiceiul\nsă-și argumenteze dorințele și nici nu prea le aud pe cele care li se opun.\nDar au aproape totdeauna în mână mijloacele de presiune. Și Isosică\nînțelese.\n– Bine, zise el, dar află cât mai repede. Mă calcă pe ceafă când mi se\nîntâmplă să orbecăiesc cu mâinile înainte în întuneric!\nXIV\nDupă-masă Niculae se îmbrăcă și ieși din curte cu pașii deciși ai celui\ncare pleacă în sat chemat de tot felul de treburi. Ilinca se luă după el și îl\nprinse pe podișcă.\n– Niculae, șopti ea.\n– Ei, ce este?\n– Unde te duci?\nNiculae se uită îndelung pe cer ca și când ar fi depins de starea timpului\ndusul lui încotro avea de gând, apoi se uită lung înspre partea dreaptă a\nșoselei, pe lângă gardurile a căror potecă da, după douăzeci-treizeci de case,\nîn fierăria lui Iocan, unde lucra acum unul din băieții lui, chiar se auzeau\ndintr-acolo slabe piuituri, îndepărtate, ca o părere. Niculae se uită brusc în\npământ și se posomori, în timp ce gândul îi relua mișcarea îndreptându-i\nprivirea în partea opusă a șoselei, care ducea devale, se vedea țărâna albă\nprintre șirul de salcâmi și podiști cu stănoage până jos la pod, unde se\nfăceau două uliți la dreapta și la stânga, prima mai mică urcând spre măgură\nși apoi spre cimitir, a doua mai lată, spre vale, unde erau râul și trecerile\nspre izlaz.\n– Mda, făcu Niculae fără grabă și abia în clipa când avu această\nexclamație, se văzu că toate aceste mișcări și uitături, împreună cu acest\nmda care voia să spună că lucrurile sunt ele încâlcite dacă stai să te\ngândești, dar nici mintea care le vede așa nu se sperie cu una cu două, erau\ncurat Moromete, cu care Niculae, în mod ciudat semăna la fire, dar nu și la\nfață, care era în întregime a mamei.\n– Ei, făcu soră-sa batjocoritoare, ce văzuși?\nDrept răspuns Niculae se urni din loc și o luă spre pod.\n– Unde zici că te duci? repetă Ilinca.",
  "Niculae merse câtva timp pe lângă garduri, după care răspunse ironic,\nfără să se uite îndărăt:\n– La ailaltă, în vale!\nAlboaica stătea într-adevăr în valea satului cu o grădină distanță de\ngropile pe lângă care șerpuia râul și se intra la ea printr-o uliță pe care n-o\nfoloseau decât ea și încă un vecin. Era, timp de trei anotimpuri, plină de\nierburi grase și de puieți de salcâmi care o țineau veșnic în întuneric și\nrăcoare, în timpul căldurilor.\nCând intră în curte, Niculae văzu de departe casa împrejmuită cu meri și\nprispa de lut cu stâlpi vechi și cu scară înaltă și în mijlocul bătăturii pe\nAlboaica. Ea întoarse capul în felul acela al ei care o făcuse pe maică-sa să-i\nspună că e poancă, un cuvânt născocit de ea pentru felul cum fata ei, când\nse uita undeva, nu întorcea liniștită fața într-acolo, ci parcă o arunca, pentru\nca după aceea să și-o aducă îndărăt sau chiar într-o direcție cu totul opusă,\ncu aceeași mișcare. Nu-i stătea deloc rău Alboaicii uitătura aceasta a ei\npornită parcă dintr-un elan de bucurie pe care anii și atâția copii câți îi\nnăscuse nu-l stingeau, ținându-l subjugat și acum pe Albei al ei care toată\nziua era prin sat cu tesla în mână să câștige și să-și țină familia.\n– Mamă, strigă ea, uite-l pe Niculae!\nȘi în aceeași clipă surpriza îi smulse nu numai aruncarea înapoi a\ncapului spre casă unde pesemne era mama, ci și un soi de încântare speriată,\ncă își dădea seama de ce a venit el și cine știe ce-o să iasă acum de-aici. În\nce-o privea, orice s-ar fi întâmplat era bine, fiindcă ea n-a avut și n-o să aibă\nnici de-aici înainte nici un amestic în hotărârile mamei ei, n-avea atâta\nputere asupra ei ca s-o îndemne în vreun fel sau în altul.\nCatrina Moromete ieși întâi pe prispă, dar apoi nu mai putu să stea să\naștepte și se dădu jos și o luă spre băiat, călcând cu acel mers ezitant al\nmamelor în astfel de clipe când li se turbură cu adevărat mintea cum nu li se\nîntâmplă în nici o altă împrejurare a vieții, căci rămân totdeauna pe deplin\nstăpâne pe ele, chiar și în fața morții părinților, și cu atât mai puțin în fața\nflăcăilor când sunt fete sau în fața altarului când sunt mirese. Rar se văd\nînsă printre ele care să-și țină firea în fața copilului lor ajuns bărbat:\n– Niculae, mamă, zise ea cu o astfel de voce tărăgănată că se umplu\nparcă tot aerul de dragostea ei fără margini și nu mai era în văzduhul alb de\niunie loc pentru astfel de cuvinte și repetă, Niculae, mamă, adică ea și el,\nmai mult nu se mai putea spune.",
  "Și când se apropiară de tot unul de altul ea îi luă mâna dreaptă și începu\nsă i-o sărute, în timp ce Niculae își apropia fața, fără să se oprească, silind-o\nastfel să meargă alături de el și să renunțe la alte gesturi pe care dacă i le-ar\nfi încurajat ar fi sfârșit prin a cădea în genunchi înaintea lui.\n– Ei, mamă, o luă apoi Niculae repede, parcă ar fi vrut să speculeze\naceste clipe ale ei de părăsire și să-i smulgă astfel făgăduiala că se întoarce\nacasă, ia să-mi spui mie acum, tu de ce ai plecat de-acasă, că știu de ce ai\nplecat și îți dau dreptate, dar de ce nu te-ai întors, fiindcă aici nu-ți mai\ndau…\n– Niculae, mamă, zise atunci Catrina parcă tânguindu-se și ai fi putut\ncrede auzind-o că ochii îi înoată în lacrimi și de aceea glasul îi e așa de\nsugrumat, când de fapt nici o lacrimă nu se zări apoi sub genele ei în timp\nce îi răspunse fiului. Niculae, mamă, repetă, cum să te oprească el, maică,\npe tine să urmezi la școală numai ca să le cumpere ălora pământul îndărăt și\nsă ne dea pe noi afară din casă? De ce să facă el asta?\n– Mamă, dar el n-a făcut, a vrut doar să facă.\n– Ba a făcut, ani de zile a umblat pe la munte cu gândul ăsta.\n– Bine, mamă, exclamă Niculae râzând, dar sunt copiii lui, trei copii,\ncum ții tu la noi, care ne-ai făcut, n-are și el dreptul să țină la ai lui?\n– Eu nu zic, mamă, să nu țină, dar când am venit la el demult, când nu\nvă născuserăți voi, și i-am spus, mă, tu ai trei băieți, ăștia când se fac mari\nmă dau afară din casă, ce-ai de gând? Eu la tine nu stau, dacă nu treci casa\nși pământul și pe numele meu. Bine, o să-ți trec, zice, n-ai nici o grijă. Și nu\nmi-a trecut, Niculae, și am vândut și-un pogon de pământ pe timpul\nfoametei după războiul ălălalt, că o aveam pe Tita și pe Ilinca și mi-era frică\nsă nu moară de foame. Și le-am dat să mănânce și la ai lui, că nu puteam să\nnu le dau… Mă, zic, trece-mi măcar o jumătate de pogon pe numele meu, să\nfie jumate-jumate, lasă, zice, că i-l dau fetii când s-o mărita, adică Titei.\nAbia când fu de te dete pe tine la școală vându două pogoane, pe care pe\nurmă le cumpără la loc, să-i aducă pe-ăia îndărăt, iar Titei când se mărită\nnu-i dădu nimic. Spune și tu, maică, ăsta e om? Să nu-l lași singur și să\nmoară cu păcatele în spinare?!\n– Da, dar nu înțelegi că îi faci Ilinchii rău, taman acum când îl găsi și ea\npe aviatorul ăla de la aerodrom? zise Niculae.\nAici interveni Alboaica dându-și cu o mișcare parcă de încântare\nextremă capul întâi într-o parte, apoi în cealaltă și zise că așa i-a spus și ea,",
  "măcar până se mărită Ilinca și pe urmă n-are decât să stea aici, dacă nu-l\nmai poate suferi.\n– Dar i-a cășunat rău pe el, Niculae, zise ea mai departe aproape râzând,\ndeși nu era nimic de râs aici.\n– Nu pot, Niculae mamă, să mai mă uit la el, zise Catrina parcă și ea\ncurioasă de acest fenomen. Să nu-l văz în ochi. Și nici Ilinca să mai stea\nacolo: eu am pătimit cu ea și dacă nu mă ascultă, dau pământul ei didă-tii!\n– Fugi de-aici, mamă, și nu mai vorbi așa, că Niculae o să creadă că eu\nte îndemn, Doamne ferește, exclamă Alboaica și de astă dată rămase cu\ncapul cu uitătura puțin poncișă, de unde îi venise pesemne mamei ei\ncuvântul de poancă cu care o poreclise.\n– Dar ce sunt eu, mă-sa sunt sau o miloagă de pe drum să mă rog de ea!\ncontinuă Catrina cu aceeași voce duioasă pentru Niculae, dar neîmblânzită\npentru bărbat și fiică.\n– Bine, mamă, zise iar Niculae uitându-se acum în sus printre salcâmi,\nsemn că nici el nu putea trece peste ceea ce nu înțelegea, dacă mie nu-mi\npasă de ce mi-a făcut tata, cum de îți pasă ție? Dacă eu m-ași plânge ași mai\nzice, dar eu nu zic nimic, și ca o dovadă că e așa, e că nu mai mi-a plăcut să\nfiu învățător, că ași fi putut să fiu după război. Înțelegi?\n– Lasă că știu eu, zise mama cu o voce din ce în ce mai dură și mai\nîntunecată. Dacă te duceai la școală mai departe, n-ai fi luat-o pe urmă\ncontra Domnului Cristos.\n– Unde m-ai văzut tu că am luat-o contra Domnului Cristos? zise\nNiculae râzând.\nAlboaica începu și ea să râdă și mama, încolțită, nu mai zise nimic și\ncâteva clipe rămase tăcută și cu o expresie încremenită.\n– Lasă asta acum, porunci Niculae, dacă vrei să mai viu pe-acasă de-aici\nînainte, fă cum zic eu și nu-i strica Ilinchii măritatul. Și cu tata vorbind, ori\nîți trece casa și pe numele tău, ori dacă nu, îi spun că nici eu n-o să mai viu\nsă-l văz și n-are decât să rămână singur și să-i cheme pe Paraschiv și Achim\nde la București. Vrei așa?\n– Nu, mamă, zise Catrina cu o voce blândă dar neînduplecată, nu-ți\namestica tu tinerețile cu păcatele noastre, cine ți-a spus să vii?\n– Nu mi-a spus nimeni, am venit pentru treieriș, cu treburi.\n– Și cât stai?\nNiculae spuse cât.\n– De ce nu stai tu aici la didă-ta Marița?",
  "Așa deci! Niculae se ridică supărat, plecă, ajunse acasă și se repezi fără\nmilă în tatăl său; să-i spună ce i-a făcut el mamei de s-a născut ura asta în\nea, fiindcă nu se poate să fie numai istoria cu dusul lui la București, altceva\nmai grav poate s-a întâmplat. Ce? Moromete avu nevoie de un timp destul\nde lung ca să se desmeticească. Apoi zise:\n– Păi, nu știi?\n– Nu! zise Niculae, de unde să știu!?\nȘi se pregăti să asculte. Moromete se pregăti și el să-i spună, dar apoi se\nîntâmplă ceva de necrezut. Deodată el începu să nu mai vrea să spună, se\nposomorî, își lăsă de câteva ori fruntea în pământ, pentru ca în cele din\nurmă să rămână tăcut de tot. Semăna în clipele acelea cu un bolnav care s-a\nînsănătoșit, dar n-a scăpat neatins. Cu toate străduințele lui, Niculae nu\nscoase de la el nici un cuvânt de părere de rău, sau de recunoaștere că le-ar\nfi greșit cu ceva… Nu zicea nimic și puteai să crezi că da, se gândise, îi\ntrecuse prin cap să le facă rău, sau dacă nu chiar rău, pur și simplu nu-i\npăsase, trecuse peste toți fără să dea socoteală cuiva și își urmărise gândul\nașa cum vrusese el. Tăcea și își ținea fruntea în jos ca un vinovat, dar se\nvedea că în sinea lui nu se simțea așa, dar nu era nici senin. Era o tăcere fără\nscăpare. Fiindcă pe urmă ridică privirea și, redescoperind lumea, Niculae se\npomeni cu el că ia altă vorbă; cu veselie, cu îngrijorare sau cu vechea lui\nuimire, dar fără să fi răspuns la ceea ce se aștepta de la el.\n– Mă, exclamă el, fata asta a lui Niculae al Niculii!\n– Ce e cu ea, tată? întrebă atunci Ilinca, zgâindu-se spre drum să vadă și\nea ce era cu fata aceea care într-adevăr tocmai trecea pe lângă garduri\nfâțâindu-și fusta.\n– Picioarele ei, zise Moromete, trece porcul cu jijeu printre ele.\nAsta însemna că fata acea a lui Niculae al Niculii avea picioarele așa de\ncurbate în afară, încât porcul, căruia i se pune de obicei la gât un jijeu să nu\npoată trece printre spărturile gardurilor, printre picioarele ei putea totuși\ntrece. Ilinca chicoti înainte să-și dea seama că Niculae aștepta de la el un\nrăspuns. Și pe chicotul ei, Moromete părăsi locul, se sculă și o luă încolo\nspre grădină. Nehotărât, se întoarse în mijlocul bătăturii. Acuma ce să fac\neu, părea să spună, încotro s-o iau, spre poarta de la grădină, sau spre poarta\nde la drum? Pașii i se mișcară și în cele din urmă o luă spre cei doi salcâmi\ncare străjuiau ieșirea din curte. Iar Niculae rămase cu privirea după el până\nce nu-l mai văzu. Ai fi zis că nu se întâmplase nimic dacă n-ai fi știut că nu",
  "era nici o lună de când acest om pașnic și înțelept alergase cu parul după\nmuierea lui, urlând la ea să se ducă din târla lui.\n– Ce făcuși, Niculae? șușoti Ilinca apropiindu-se.\nAdică ce-a făcut cu mama, a izbutit s-o facă să-i vină mintea la cap? Dar\nNiculae nu înțelese și se dezvinovăți învinuind:\n– Eu, ce făcui?! Voi, ce făcurăți! N-ați putut, tu și cu Tita, să-i țineți de\nrău mai din timp?\n– Nu știu, dădu Ilinca din umeri cu nepăsare. Mie să-mi dea partea mea\nde pământ și să nu dea Dumnezeu să mă stric și cu băiatu-ăsta din pricina\nlor, că…\nȘi nu-și termină vorba, nici măcar nu voia să se gândească la ce s-ar mai\nputea întâmpla în asemenea caz.\n– Ce stai, zise ea, du-te după el.\nAdică mai era vorbă că nu trebuie lăsat să tacă și să se ferească?\n– Așa face și cu noi, nici nu-ți dai seama cum te păcălește: tu îi spui și el\ntace și o dată îl vezi că ia altă vorbă.\nNiculae se dădu jos din pridvor și din drum se uită apoi să vadă încotro\no luase taică-său.\n– A intrat la Iocan, Niculae, spuse Cârstache din curte, unde dregea un\npătul de porumbei.\nXV\nSoarele trecuse de cealaltă parte a șoselei, printre salcâmii lui Cârstache.\nEra parcă amiaza după-amiezii. Umbrele gardurilor și ale caselor începeau\nsă crească spre răsărit, după ce câteva ceasuri stătuseră pe loc. Nu se știe de\nce la ora aceea se vedeau mereu pe drum fete sau muieri tinere, după a lui\nNiculae al Niculii apăru acuma una însărcinată. Nu mergea pe poteca de pe\nlângă garduri, mai ferită, ci pe cea de pe marginea șoselei, în plină lumină,\ncu burta înainte, fără nici o sfială. Se și vedea copilul în ea rău pus, parcă\nde-a curmezișul, te mirai că n-o durea… În spatele ei, parcă pitindu-se, una\nveselă, se opri, îi dădu bună ziua lui Niculae și îi șopti ceva. Niculae\nmurmură un răspuns și tânăra femeie își văzu apoi mai departe de drum,\nsărind sprintenă șanțul și luând-o acum pe lângă garduri, cu aerul că trupul\nei nu știe nimic din ce-a făcut capul, ce i-o fi spus lui Niculae, iată, și-l\nleagănă cu nepăsare în mers și simte din plin bucuria de a sări un șanț fără",
  "să miști o pietricică din locul unde laba desculță a piciorului a atins țărâna\npământului.\n– Bună ziua, nea Ilie, i se auzi apoi glasul subțire și cântat, fiindcă întra-\nadevăr Moromete se întorcea acasă și tocmai se întâlnea cu el.\nNici Cârstache și nici Niculae nu-l văzuseră când se apropiase pe lângă\ngarduri. Venea cu oarecare grabă, ca omul prins într-o treabă pe care ca s-o\nfacă trebuie să umble de colo până colo până îi dă de cap. Niculae îl lăsă să\ntreacă și în curând se auzi uruind polița de deasupra ușii… Căuta ceva, cine\nștie ce îi trebuia…\n– Lasă mai bine să dregem altceva mai greu de reparat, zise Niculae\ncând Moromete se dădu jos de pe scară și ieși din nou pe poartă.\nSe luă după el. Moromete nu înteți și nu-și micșoră pașii, totuși se opri\ndeodată nedumerit:\n– Tu ce treabă oi fi zicând că ai încoace? Sau n-ai nici o treabă?\n– Cu tine, zise Niculae, nu se poate discuta decât de pe poziții de forță?\n– Adică cum? se miră Moromete. Vreai să spui că o să mă sforțezi tu pe\nmine?\n– Eu nu vrea să te forțez, dar pot să mă pun pe o poziție de forță și\natunci să vedem ce-ai să faci.\n– Ei, pune-te, zise Moromete.\n– Uite, n-o să-ți mai trimet bani. Și să știi că nu glumesc oricât de bună\ninimă crezi tu că am!\nMoromete nu șovăi, dar ridică sprâncenele; nu-i plăcea totuși ce auzea și\nse vedea că își dă seama că Niculae nu glumește.\n– Noroc, nea Ilie, zise unul grăbit trecând pe lângă ei cu o nuia verde\nsubsoară; noroc, Niculae!\n– Bine, zise Moromete. Dar fă-mă să înțeleg ce vreai tu?!\n– Hai cu mine până la mama, zise Niculae.\n– Bine, zise Moromete, hai.\nȘi se întoarseră din drum și o luară devale. Moromete arăta foarte senin\nși mergea cu mâinile în buzunarele din fată ale pantalonilor și cu pași rari și\nlungi. Astă era la el semn că, fără să fie îngrijorat de ceva, era totuși\npreocupat, dar parcă în mod plăcut și singura dificultate era o anumită\nalegere care trebuia făcută din mai multe lucruri deloc rele. Deodată pufni\nîntr-un fel de râs care era mai mult o înduioșare pe care o prelungi cu dări\ndin cap de protest că a putut cuiva să-i treacă prin cap că…\n– Ei! zise Niculae.",
  "– Să zici tu, că… Hm… Auzi… Păi, mă, Niculae, crezi tu că dacă ași\nputea eu să înham căișorii mei colea și să fac nu zece, câte făceam altădată,\ncinci, hai trei, drumuri la munte, ași mai avea eu nevoie să-ți cer? Sau tu\ncrezi că eu îți cer fără să am nevoie?!! zise el parcă s-ar fi pomenit trăsnit că\nla asta nu se gândise.\nȘi se și opri în mijlocul drumului uitându-se la fiu să-și dea seama dacă\nnu cumva era adevărat. Dar Niculae nu se opri și Moromete trebui să se\nmiște din loc și să-l ajungă din urmă.\n– Eu nu ți-am spus că așa o să fac, zise Niculae. Eu te întreb ce s-a\nîntâmplat între tine și mama de ați ajuns în situația asta și tu iai altă vorbă\nprofitând de faptul că nu poate să-ți smulgă nimeni vorbele cu cleștele din\ngură. Nu e o modalitate de a rezolva o problemă.\n– Bine că veniși tu cu alte modalități, zise Moromete cu un glas cât p-aci\nsă te facă să crezi că într-adevăr se bucura de posibilitatea asta. Noroc, bă\nStane, răspunse el unuia care se apropiase și trecuse pe lângă ei cu niște pași\natât de regulați că ai fi zis că drumul de unde vine și se duce el nu are nici\nînceput nici sfârșit și n-are deci rost mergând pe el nici să mergi iute nici să\nte precipiți. Arași alea patru pogoane care ieșiră prost cu porumbul pe ele?\nmai întrebă Moromete.\n– Le arai, zise celălalt (și răspunsul lui nu veni imediat).\n– Și ce puseși în loc? mai zise Moromete.\nÎntre timp, celălalt, cu mersul lui nezgâlțâit, se îndepărtase mult și i se\nvedea turul pantalonilor mișcându-se în ritmul adormitor al pașilor. Era prea\ndeparte ca să mai răspundă și timpul se scurgea în urma lui în valuri de\nașteptare pe care nu le turbura nimeni. Iar în urma lui rămânea o enigmă:\nîntr-adevăr, ce pusese el pe cele patru pogoane ale lui pe care le întorsese?\n– … pe mă-ta cu spinarea aia a ta lată cât o ușă, după ce că ești surd, ești\nși mare! mai zise Moromete fără să-și micșoreze cine știe ce glasul, încât te\napuca frica să nu fi auzit cumva ăla și să se întâmple ceva cu totul neplăcut.\n– Tot porumb, răspunse atunci celălalt foarte distinct, dar fără să fi\nridicat glasul.\n– Fiindcă îmi spuse al lui Niculae al Pinții că ai pus otavă, zise\nMoromete strigând. E bine că l-ai pus tot porumb, fiindcă acuma o să se\nfacă, atunci când veni și arași tu în primăvară căzuși pe seceta aia! și de-aia\nnu-ți crescu.\n– Deșteptu de fi-meu! se mai auzi în dosul spinării celuilalt, tot fără să fi\nîntors o clipă capul sau să-și fi schimbat o secundă ritmul pașilor.",
  "După care nu se mai auzi nimic și Moromete, care între timp se\nîntorsese cu trup cu tot spre cel cu care schimbase aceste cuvinte, reveni cu\nfata spre fi-său.\n– Avem de mers undeva, zise Niculae fără bunăvoință. Mergem acuma\nla mama. Dacă vrei să poți să stai de vorbă cu oamenii pe care îi poți întâlni\npe drum, fă în scopul ăsta un drum special și distrează-te.\nMoromete se opri pe loc alarmat, amenințând astfel că dacă fiul\ncontinuă să se poarte cu el în felul acesta, s-ar putea, cu orice risc, să nu mai\nmeargă acolo unde se duceau. Dar Niculae nici măcar nu se uită și din nou\nMoromete trebui să-l prindă din urmă.\n– Cu toate că s-a dovedit că a fost în detrimentul meu, continuă Niculae,\nnu pot să nu recunosc că nu-ți stătea deloc rău pe vremea când ai câștigat\natâția bani că ți-ai cumpărat la loc cele două pogoane vândute după fuga lui\nParaschiv, Nilă și Achim. Toată activitatea ta de-atunci avea la bază o idee\ngreșită! și te purtai foarte urât. Crezi că nu se poate să devii activ decât pe\nbaza unei idei greșite?\n– Păi uite, ați venit voi cu idei bune, zise Moromete prompt, ne-ați\ninterzis orice mișcare, nici până la gară nu poți să te mai duci cu o căruță că\nși găsești un milițian acolo care te caută sub cergă.\n– Acuma mergem la mama, repetă Niculae.\n– Și nu putem și noi să vorbim așa ca doi oameni…\n– Cum să nu. De ce nu treci casa și pe numele mamei? Dacă asta îți cere\nea, ce te costă, crezi că mai are acum nevoie Paraschiv de ea, când o are pe-\na lui? Tu ți-ai cumpărat la loc cele două pogoane, ai un lot întreg, în timp ce\nmama a vândut un pogon pe vremea foametei de după primul război și a\nmai vândut pe urmă încă unul ca să am eu bani de cărți și de taxe. Pentru\naste două pogoane nu face un loc de casă? La ce te gândești, că s-ar putea să\nvie Achim în sat și să se apuce iar de plugărie și ai vrea să-i dai casa? Foarte\nbine, dar cine vă împiedică să vă faceți în cazul ăsta tu cu mama alta alături\nși să trăiți liniștiți?\n– Locul ei, zise Moromete, l-am vândut lui Tudor Bălosu să te țin pe\ntine la școală.\n– Nu-i adevărat, rosti Niculae indignat. Mă mir cum poți să spui o\nasemenea minciună. Cu cine crezi că vorbești? Locul ăla era al Guichii, în\ntimp ce destul de mare s-o împărțiți în două și unde e acum grajdul să\ndărâmați și să vă faceți o casă nouă.",
  "– Mă Niculae! Mă Niculae! strigă Moromete deznădăjduit, tu crezi că\neu nu vreau?! Mâine, domnule, mă duc la sfat și îi trec și casa și locul pe\nnumele ei inclusiv! Dar crezi tu că asta e?\n– Asta e! afirmă Niculae fără înconjur. Fă tu chestia asta și ai să vezi că\nasta e.\n– Păi atunci, zise Moromete oprindu-se și dându-și pălăria pe ceafă, ce\nmai căutăm acolo, hai încoace spre sfat să facem actul.\nAdică, dacă era vorba numai de-atât, în ceea ce îl privea, socotea\nintrarea aceasta în domeniul simplității practice a vieții drept cel mai precar\nlucru care se putea închipui, era gata oricând să facă tot ceea ce se cerea de\nla el.\n– Nu, zise Niculae, asta e o altă modalitate de a te abate din drum (se\nuită la ceas), mergem întâi la mama și pe urmă de-acolo, dacă mai avem\ntimp, mergem și la sfatul popular.\n– Mergem, conveni Moromete cu o tristețe duioasă, abia simțită și ochii\nmari deschiși îi înotau parcă în niște lacrimi care nu se scurgeau, dar care\nnu-i înecau mai puțin vederea. Mergem, Niculae, zise el cu un glas mic și\ncurat, ca să nu se bage pesemne de seamă ceea ce îl copleșea pe el în clipele\nacelea, mergem unde zici tu, întâi la mă-ta și pe urmă dacă nu mai avem\ntimp, mergem mâine la sfat, că e timp și mâine…\nAproape că nu se putea îndura acest glas și aceste cuvinte cu duioșia lor\nasemănătoare unei rugăminți voit inocente ca să nu sufere pedeapsa teribilă\ncare se pregătea sub ochii lui înspăimântați. Niculae însă mergea înainte cu\nprivirea țintă la ceva care numai el știa ce era, și nu băgă de seamă și nu i se\npăru foarte ciudat nici glasul și nici supunerea atât de totală, de neînțeles a\ntatălui care primea tot ce i se spunea.\n– Dacă zici tu că așa e bine, continuă el, zic și eu ca tine, poate știi tu\nceva…\n– Ce spui, tată? zise Niculae, cu glasul celui care n-a fost atent fiindcă\nn-a auzit bine.\n– Zic că poate, că e bine așa cum zici tu, să nu-ți închipui că ai venit și\ntu pe la noi, ai văzut sau ți-au spus fetele astea ce s-a întâmplat și n-am\nascultat și de vorba ta. Să trăiești, Anghelache… Uite, plecai și eu cu\nbăiatul-ăsta prin sat…\n– Ia-l la secere, nea Ilie! zise acel Anghelache voios.\nMoromete redevenise între timp stăpân pe sine și se uită dintr-o parte la\nfiul său: dădu din cap ironic arătându-l pe cel care trecuse:",
  "– Acuma eu ăstuia, după teoria ta, nu trebuia să-i mai răspund la ce-a\nzis, fiindcă mă împiedică să merg!\n– Nu să mergi, să ajungi, zise Niculae.\n– Adică cum, zise Moromete cu o dorință sinceră de a înțelege. Întrucât\nmă poate împiedica cineva să ajung unde mi-am propus dacă…\n– N-am timp să-ți spun și nici nu mă interesează îl întrerupse Niculae,\nmai bine gândește-te ce-o să-i spui mamei când o să te întrebe de ce ai\ngonit-o de-acasă, nu că stai la taclale cu alde Anghelache!\n– Cine a gonit-o de acasă?\n– Tu ai gonit-o, răspunse Niculae, fiindcă una e să spui niște vorbe care\npoate să nu-ți placă și alta e să te prefaci bolnav zile întregi, ca să poți pe\nurmă să pui mâna pe par și să te iai după ea ca s-o gonești. Astea sunt\nfaptele, n-ai cum s-o cârmești orice ai zice și asta trebuie să rezolvi, nu\naltceva.\n– Mă copilule, exclamă iarăși Moromete, de astă dată însă mai ferm,\ndacă din pricina vorbelor s-ar fi întâmplat tot ce știi, nebun să fiu eu și să nu\nfac orice ca să nu fie așa. Dar nu e vorba de vorbe!\n– Dar despre ce e vorba? zise Niculae cu acel glas plin de siguranță pe\ncare îl avem totdeauna când suntem încredințați că întrebarea noastră va\nrămâne fără răspuns. Mama se întorsese de-bine de rău acasă, și nu zice\nnimeni să-ți fi părut bine de fapta ei, dar era acasă, și era acasă în dreptul ei,\nai înțeles vreodată lucrul ăsta? Mie să-mi răspunzi direct la întrebare.\n– Am înțeles, că nu e așa mare filozofic ce spui tu, zise Moromete\nsupărat. Dar…\nȘi nu mai complectă și restul gândului. Niculae așteptă.\n– Ei, zise el în cele din urmă, vezi că de fapt n-ai înțeles bine despre ce\nera vorba? Înțelegi abia acum, dar atunci nu ți-a trecut prin cap că n-ai\ndreptul să recurgi la forță. Să te văd acum cum te descurci.\nXVI\nAjunseră și intrară în curtea Alboaicii. Ca și mai înainte Marița era tot în\nbătătură și îi văzu nu pentru că se uită la ei, ci pentru că prin mișcarea pe\ncare o făcea capul pe gâtul ei zărea tot timpul totul și nu se putea petrece\nnimic chiar și în spatele ei fără ca ea să nu-și dea seama în aceeași clipă:\n– Mamă, strigă ea, păzea, a venit tata în pețit.",
  "Îi convenea să râdă, vroia parcă să spună că Albei al ei n-avea s-o\ngonească niciodată de-acasă orice i-ar face. Catrina fie că nu se așteptase\nsă-l vadă pe omul ei venind după ea chiar în aceeași zi în care venise\nNiculae, fie că nu știa ce să mai facă văzându-l că se apropie de prispă,\nrămase câteva minute lungi ca năucită, timp în care toată lumea se așeză pe-\naproape. Alboaica aduse niște scăunele mici pe care le puse pe jos printre\ntroscotul verde, care la ei se apropia până la marginea de lut a prispei. Dar\napoi Catrina își reveni, se ridică fără veste de la locul ei, și pieri în casă prin\ntinda deschisă. Să fi fugit astfel fără să spună nimic? Moromete se uita în\npământ mohorât.\n– Mamă, strigă Niculae încet, să știi că stăm aici și te așteptăm.\nAlboaica, parcă râzând, își dădu capul pe spate cu o mișcare de parcă s-ar fi\nferit de-un fluture care zbura prin preajmă și zise în șoaptă:\n– Lasă, Niculae, că iese acuși. Apoi adăugă și mai șoptit: Dar să știi,\ntată, că nu e de-a bună, mai bine o mai lăsați și veneați peste vreo lună…\n– De ce peste vreo lună? zise în clipa aceea Catrina prin geamul deschis\nal odăii.\nSe vedea că se drege în oglindă și când ieși chipul ei, sub o broboadă\nnouă, arăta ca para focului iar din ochi îi scăpărau lumini verzi.\n– Ce cauți aici? zise ea rămânând în picioare pe prispă, adresându-se\nbărbatului care stătea jos pe scăunel, afară din curte! Să nu stai tu aici în\nfața mea și să vii cu Niculae după tine! Hai, afară din curte! Și dacă Niculae\nține cu tine și îți caută în coarne, să plece și el! N-am nevoie de feciori care\numblă contra Domnului Cristos și îndeamnă lumea să nu se mai ducă la\nbiserică.\nStătea mereu în picioare și din când în când îi dădea îndărăt pe tată și pe\nfiu cu dosul palmei, cu mișcări care n-aveau în ele nici o știință a efectului,\ndar erau totuși cumplite, fiindcă arăta în clipele acelea tot atât de tânără și\npătimașă ca și una de treizeci de ani care avea de mult bănuieli că viața ei e\ngreșită, dar i-a trebuit totuși o dovadă a trădării, ca să rupă cu cel care\ntotdeauna a înșelat-o.\n– Tu, zise ea dându-și o dată cu vorba brațele îndărăt, ca o pasăre gata să\nzboare sau să atace, azi dacă ar veni feciorii, azi ne-ai arunca pe drumuri.\nCă nu-ți ajunse că fugiră cu caii și cu oile și sparseră lada și luară din ea\nbanii cu care trebuia să meargă Niculae la școală!\n– Pe unul din ei, măcar, zise Moromete, iartă-l, c-a murit. Au mai rămas\ndoi: unul e bolnav și o să moară și ăla mâine-poimâine. De cine mai ți-e",
  "frică?\n– Mai bine ai fi murit tu, spuse Catrina cu mintea rătăcită. Că eu cu ei n-\nam nimic, i-am crescut și m-am trudit cu ei și i-a bătut Dumnezeu după\npăcatele lor, dar tu…\nVroia adică să spună că el a rămas singurul nepedepsit și că trebuia deci\nsă moară și el pentru ca astfel să ispășească. Ea era singura care n-avea nici\no vină și deci nimic de ispășit, deci singura care merita să trăiască.\n– Mamă, rupse Niculae tăcerea încărcată de aburii înfierbântați de ură\ncare otrăviseră numaidecât tot aerul din jur și era greu de văzut cum se mai\nputea vorbi mai departe fără să fie împrăștiați de cineva cu hotărâre.\n(Moromete tăcea hotărât, și nu știa dacă venise aici cu gândul să rabde sau\nsă dea lupta în fața lui Niculae și să încerce să câștige în felul acesta.) Uite,\nmamă, zise Niculae cu un glas care arăta că era singurul care putea să-și\npăstreze aici o judecată limpede, deși necoaptă și poate neștiutoare. Tu ai fi\nvrut ca tata să moară și, din câte am înțeles eu, el chiar a vrut să-ți facă pe\nplac și s-a pus pe pat și n-a vrut să mai mănânce. (Aici Niculae îi aruncă\nAlboaicii o privire, și sora lui vitregă înțelese că nu trebuia să râdă.) Cine\ndin sat de la noi sau chiar și din alte sate ar fi fost în stare să facă una ca\nasta? Că până la urmă tata n-a reușit, asta e adevărat, dar și tu te-ai grăbit\nsă-l lași să se chinuiască singur și ai vrut s-o iai și pe Ilinca după tine. Cred\nși eu că lui tata i-a pierit atunci cheful să moară de dragul tău.\nÎn clipa aceea Moromete se agită pe scăunel și deodată se ridică în\npicioare. Îl trânti fără să vrea, bâjbâind din mâini și împiedicându-se în\npropriii genunchi până porni împleticindu-se și făcând totuși pași mari. Ce\nera cu el? Nu cumva e adevărat, gândi Niculae, ce i-am spus eu mamei doar\nîn glumă, ca să-i arăt că nu e nimic de lăudat nici în fapta ei, care la drept\nvorbind nu prea se deosebește de a celor mai rele muieri din sat când ajung\nși ele la astfel de răscruci ale vieții? De ce fugea el iarăși și nu stătea aici să\nmeargă până la cap? Putea să fie adevărat acest lucru de necrezut, că nu\nvrusese să mai trăiască? Dar de ce oare? Se simțise el așa de tare chinuit de\nremușcări? Sau într-adevăr răutatea răzbunătoare a mamei îl împinsese atât\nde departe? Oricum, chiar dacă nu se gândise să moară, bine nu-i făcuse,\nprin urmare știa singur să ispășească și nu trebuia să vie ea mama să-i\ndorească sfârșitul, când el se ținea mereu așa de voinic și mintea lui era atât\nde vie!\n– Tată, strigă Niculae cu glas răgușit, tată!",
  "Dar el nu se oprea și mergea din ce în ce mai dezordonat și Niculae fugi\ndupă el și îl ținu.\n– Tată, zise Niculae, unde pleci fără mine? Cum ne-a fost vorba?\nMoromete se opri și glasul tânăr care îi pronunța numele îl făcu să-și\nadune în sine patimile răscolite cum își adună un cal puterea să se oprească\nînainte de a-și trânti călărețul. Se descotorosi cu blândețe de brațul băiatului\nși își continuă mersul, acum regulat și sigur de sine. Niculae îl urmă.\n– Ei, zise apoi Moromete pe uliță, ai văzut și tu? Că vii și-mi spui că de\nce nu fac și nu dreg. Uite, am făcut și-am dres, spune și tu acuma dacă asta\nmerită să se mai numească femeie, că e mă-ta și n-ar trebui să-ți spun așa.\nCa să vezi cum e, am zis ca tine să viu să stau de vorbă. Păi crezi că ai cu\ncine? Nu vezi că nu e în toate mințile? Lumea e plină de nebuni, mă mir că\nse mai încape!\n– Da, dar tot trebuie să-i treci jumate din locul de casă, zise Niculae\nmohorât. Trebuia să faci chestia asta mai demult. De ce n-ai făcut-o?\nMoromete nu răspunse și nici Niculae nu avea aerul că ar mai fi doritor\nsă afle de ce. Totuși continuă:\n– Pune-te în locul ei, de la început de când noi nici nu eram trăiește cu\ngândul că într-o zi s-ar putea ca Paraschiv s-o arunce pe drumuri. Cât timp a\nvăzut că nu ții nici cu noi nici cu ei, a mai fost cum a mai fost, dar pe urmă\ntu te-ai apucat și te-ai dus la București… De ce te-ai dus? Sau în orice caz,\nde ce te-ai dus cu căciula în mână, când din contră, ei trebuia să te\nprimească pe tine smeriți, că doar ei erau vinovați. Când colo, tu le-ai dat\ntot! exclamă Niculae cu o nedumerire împrăștiată și cam absentă, din care\nnu lipseau însă unde reci de neînțelegere.\nAjunseseră la capătul uliței și Niculae o coti spre văgăuni, și nu îndărăt\nspre casă, cu o înfățișare nemulțumită și iritată. Moromete făcu același\nlucru. Îi trecuse duioșia aceea tremurătoare cu care venise, nu era nici un\nceas, mai înainte, la Alboaica.\n– Ați fost șase copii, zise el crezând că Niculae nu mai avea mai multe\nde spus. N-am putut să mă rup în șase părți că mi-ași fi rupt și ași fi zis, na\nție cutare, na și ție cutărică, tu ăsta du-te la școală și studiază, tu Paraschive\nia și te însoară cu Manda lui Bobârlache, tu Nilă aranjază-te și tu cum te\ntaie capul cu ce-ți dau, tu Achime ia-ți oile și fă ce vrei cu ele, voi, fetele\nastea, vedeți cu ce vă mai dau eu și cu ce vă mai vine de la mă-ta arăniți-vă\nși voi pe-acolo prin târla ăluia cu care o să vă măritați!… Iar eu părintele să\najung la mila voastră, să mă trimiteți de la unul la altul cu mămăliga în",
  "mână, că n-o să am cu ce s-o mănânc. Ei, chiar dacă făceam așa, tot n-ați fi\nfost mulțumiți!\n– Sigur, de-aia păstrezi tu lotul numai pentru tine, ca să n-ai vorbe! zise\nNiculae sarcastic. De ce nu le-ai dat lui Paraschiv, lui Nilă când trăia și lui\nAchim partea lor, dacă zici că de dragul lor te-ai dus după ei la București?\n– Ca să-l bea pe-acolo cu muierile! zise și Moromete la fel de sarcastic.\n– Care muieri? Când începu Paraschiv să-și facă economii pentru casă,\nnu mai era vorba de nici un fel de muieri.\n– De unde să știu eu? făcu Moromete sumbru. Câte n-au început ei, și n-\nau dus nici una la cap!\n– Dar nu despre asta era vorba, zise Niculae cu un glas mai înalt și mai\ncurățit de o împotrivire ascunsă care nu întârziase să apară câtva timp la\nadresa tatălui, când îi auzise primele cuvinte în uliță, după ce plecase\nîmpleticindu-se de la Alboaica. Când te-ai dus la București așa cum te-ai\ndus, i-ai arătat mamei că n-ai de gând să te ții de cuvânt. Ce-ai fi vrut atunci\nsă facă ea în cazul de față, să bată din palme? Acum ai să-i treci din locul de\ncasă.\n– De ce, că vreai tu? zise Moromete foarte mirat.\nNiculae tăcu o vreme în fața acestei reveniri neașteptate. În cele din\nurmă pufni cu nepăsare, deodată străin de toate acestea:\n– Nu pot să sufăr oamenii care nu e un ceas de când au promis un lucru\nși pe urmă uită despre ce e vorba.\n– Ba asta s-o crezi tu că am uitat, răspunse Moromete și el cu aceeași\nnepăsare cu care vorbise fiul. Ca să nu ziceți că am gonit-o pe mă-ta de\ndragul ălora de la București, trec jumătate din locul de casă, dar nu ei, ci\nIlinchii și cu condiția expre să nu-i spui nici tu nici Ilinca până la moartea\nmea. Și nici să-i mai văd picioarele prin curte de-aici înainte.\nȘi cu acestea Moromete se răsuci brusc cu fața spre sat și o luă singur pe\ndrumul de întoarcere, fără să se uite dacă fiul avea de gând să-l urmeze.\nNiculae nu-l urmă, se îndepărtă și el în același timp, grăbit, ocolind s\nvăgăunele pe acele poteci care duceau tot spre sat, dar cu totul în altă parte.\nXVII\nCe putea să răspundă Marioara, fata lipoveanului, dacă ar fi fost\nîntrebată unde se duce în ziua aceea când plecând de la surata ei, Ilinca lui\nMoromete, o pornise pe drum? Încotro se ducea? Fiindcă un om sau o fată",
  "într-un sat trebuie să se ducă undeva dacă picioarele li s-au urnit din loc și\nau început să le calce pământul. Poate să meargă la apă, la fântână cu o\ngăleată, sau se poate duce undeva departe, în altă parte a satului unde are o\nrudă; și aici mersul e ghicit de toată lumea, e rar, așternut. Se poate duce\npână colea peste drum, la cineva cu care are puțină treabă, sau fără treabă;\nși atunci mersul e liber, gata să mai piardă cu altcineva din timpul destinat\nsă-l piardă cu cel la care se gândise de la început; și în afară de sărbători\ncând toată lumea părăsește casa și se strânge ba pe marginea șanțurilor,\nfemei și bărbați deopotrivă, sau la horă și la plimbări prin pădure, băieți și\nfete tinere, un om într-un sat nu se mai poate duce nicăieri unde să fie văzut\nși să nu se știe ce e cu dusul lui și ce rost are. Este cunoscut și mersul\nnenorocirii, când un bărbat trece cu capul gol pe drum, cu niște pași rari și\ncu fruntea plecată și tăcut, strivit parcă de fâlfâitul morții care i-a intrat în\ncurte și i-a răpit fie copilul, fie mama bătrână, sau chiar femeia încă\ntânără… Mersul acesta însă nicăieri, tărăgănat, care fu văzut în după-\namiaza aceea cu câteva zile înainte de seceriș al Marioarei lui Fântână,\nstârni vorbe pe tot parcursul lui… „Ce e cu asta? Unde se duce?“ Și trecută\nde o casă silueta fetei era zărită din curtea cealaltă și după câteva clipe lungi\nde tăcere se auzea șoapta în liniștea zilei: „Uite-o Marioara lui Fântână, de\nunde o fi venind?“ Și nu trecea mult și se auzea altă voce: „Asta le-a\nterminat pe toate, se duce acuma să joace!“ „Ce-aveți cu ea, s-o fi ducând și\nea pe la vreo fată!“ o apăra câte-un glas de femeie. „Pe la vreo fată n-ar fi\nnimic, răspundea bărbatul, să nu nimerească ea în altă parte.“ Unde ar fi\nputut nimeri? Se auzea protestul scârbit al muierii, amestecat cu râsul scurt\nal celui fără măsură la vorbă. Din altă curte țâșni chiar întrebarea curată,\nplină de interes, a unei surate care nu-și arăta însă fața.\n– Unde te duci, Marioară?\nMarioara tresări, se uită într-acolo și timp de câțiva pași nu zise nimic.\nPe urmă răspunse tare, foarte răspicat și explicativ.\n– Mă duc la pădure după bureți.\nDa, asta ar putea fi adevărat, plouase puțin azi-noapte și puteau fi căutați\nbureți, mare minune să-i găsești însă după o ploaie atât de mică și care nici\nnu se știe dacă o fi ajuns prin pădure… Dar puteai să-i cauți, bureți, sau\nmelci, sau chiar pește, dacă te mai duceai cu cineva, cu o plasă să dai pe la\nfundul râului, aici la intrarea în pădure, sub deal. „Se duce ea după bureți,\ncum mă duc eu acuma, de Sân-Petru, după iepuri“, se auzi alt glas, ca și",
  "când de Sân-Petru vânătoarea de iepuri ar fi fost la fel de lipsită de noimă ca\nși mersul pierdut al acestei fete.\nPe urmă Marioara ieși din sat și scăpă de sub ochii oamenilor. Ajunse în\nValea Morii unde se vedea podul cel vechi de lemn, cu schelăria lui care în\nsingurătatea care năvălea parcă din pădure asupra râului, părea, împreună\ncu o cruce și o fântână de prin apropiere, la fel de veche că s-ar fi zis că e\npărăsită dacă jgheabul ei uriaș cu scoarța de mușchi crescut din coaja\nfostului copac din care fusese făcut n-ar fi arătat că vitele și poate oamenii\ncontinuau să bea din ea. O rămășiță a unor timpuri de mult uitate, singura\nmărturie că în acest sat au mai trăit cândva și alți țărani și că cei din prezent\nvor pieri într-o zi toți și numai astfel de urme cum sunt podurile, fântânile,\ncrucile, făcute de mâna lui, sunt o mărturie de om, restul, pădurea și\nierburile existând și singure, iar casele și drumurile fiind mai mult decât\nacestea din urmă amenințate de târnăcopul care le dărâmă sau le desfundă.\nMarioara coborî încet pe spinarea domoală a micului deal în coasta\ncăruia curgea râul și ajunse, trecând pe pod, în poiana de lângă marginea\npădurii. În depărtare se vedea albia râului cotind lin, cu apă bogată, printre\nsălcii plângătoare și ierburi înalte. Soarele bătea din plin peste lăstăriș și era\nliniște mare. Pădurea se întindea dincolo de lăstăriș plină de răcoare și\numbră. Când Marioara trecu podul un strigăt din lăuntrul pădurii răsună ca\ndintr-o casă uriașă al cărei acoperiș era cerul. Marioara se opri și se uită\nîntr-acolo, cu mâna pe frunte și cu privirea sticlind. Se auziră glasuri\nlimpezi foarte apropiate. Un zgomot puternic de cai, trecând vijelios peste\npod, îi întoarse privirea înapoi și curând caii zburară prin fata ei și pieriră în\nadâncul pădurii. O clipă doar zări fâlfâind cămașa albastră a călărețului pe\nfondul verde-crud al lăstarilor și după aceea nu se mai auzi decât tropăitul\ncare se depărta sporindu-și enorm viteza din pricina ecoului care dubla\nrepede cele opt răpăituri de copite peste pământul bătătorit. Apoi tropăitul\npăru că se domolește și se îndepărtează, dar reveni cu forță sporită parcă de\nsub pământ și umflându-se din ce în ce, până ce deodată se stinse de tot și\nliniștea recăzu.\nSoarele cobora deasupra pădurii și părea mai puternic decât era în\nînaltul cerului, lumina mai tare, văile mici și câmpia îndepărtată zăceau\nscăldate în lumina coborâtă jos, încă albă, deși galbenul din ea putea fi\nghicit în strălucirea aparte a unor ierburi, în reflexul apei, sau în umbrele\nsălcilor răsturnate cu capul în jos în dreptul gâldaelor adânci unde râul își\nîncetinea scurgerea și își sporea adâncimea și suprafața. Marioara reveni",
  "parcă indecisă, intră sub pod și după ce rătăci câtva timp pe sub stinghiile\nlui de dincoace de apă, pline de cuiburi de rândunici și pânze uriașe de\npăianjeni, o luă încet înainte pe albia râului pe o potecă de sub mal. Poteca\nfăcea o buclă de-a curmezișul malului înalt, ajungea jos și acolo dădea în\naltă potecă, chiar lângă apă, pe un mal mai jos, plin de ierburi cu firul\nsubțire și roșu, ardeiul șerpilor. Fața apei strălucea ca argintul, iar de o parte\nși de alta, pe maluri parcă ardea un foc rece. Marioara își scoase sandalele și\nintră în apă, într-un loc unde curgerea râului se subția și se vedea la fund\npietrișul alb, trecu pe malul celălalt și se încălță la loc. După o vreme de\nmers intră din nou în apă și trecu iar pe malul celălalt, ca și când spre locul\nîncotro vroia ea să se ducă nu se ajunge decât așa. Ocolind valea cu o\nmișcare largă albia râului o lua acum pe la marginea pădurii, pregătindu-se\npentru un drum lung. Într-o parte se înălța pădurea iar în cealaltă zarea fără\nsfârșit a câmpiei. Grânele creșteau până aproape de mal și nimic nu se mai\nvedea sub cerul albicios în afară de ele, nici un pom, nici o ridicătură, doar\nsoarele singuratec deasupra și cerul înecat în lumină. Undeva în pădure,\nprin apropiere, se auziră din nou glasurile de la început și bălăcărit de apă.\nRâul, ocolind pădurea, intra pesemne în ea și băieți sau poate și fete se\nscăldau sau prindeau pește cu plasa. Marioara trecu râul și o luă într-acolo\nprintr-o potecă. După câtva timp de mers se făcu deodată o poiană largă și\nse văzu din nou râul oprit aci parcă definitiv, atât de mare era gâldăul în\ncare se împotmolise. Nici poiana nu era dintre cele obișnuite, din ea se\nvedea în depărtare, dincolo de râu, un crâng și cariere de piatră, văgăuni de\nunde se lua pietriș pentru bătături, nisip și pământ humos de cărămizi – își\ncăscau, aceste văgăuni, de departe gurile lor roșietice cu mușuroaie albe;\nacolo era și cimitirul animalelor, din apropiere putea fi văzut greabănul\nuscat sau capătul mare al vreunui cal, sau mai mic al vreunui câine.\nUndeva înapoi, se vedea printre copaci casa lui Valache și dincolo de ea\nfosta primărie, acum sediul sfatului popular, iar în vale spre râu, se zărea\nroata bulgărească cu care își uda Valache grădina lui de zarzavat. Într-\nadevăr se prindea pește și cineva își scălda caii, iar pe mal făceau zarvă\ncâțiva copii printre care și flăcăi mai mari și câteva fete de prin apropiere, le\nstrigau de prin fundul grădinilor mamele să vină acasă că au treabă, nu e\nvremea acuma de stat la gâldău. Marioara se apropie și se uită și ea în apă,\nunde două muieri îmbrăcate în pantaloni trăgeau de o plasă cu apa până\naproape de subsuori.\n– Ați prins ceva, țață Marițo? zise Marioara.",
  "– Am prins ceva, zise femeia după câtva timp și se apropiară de mal și\nvărsară pe el mâl, broaște groase, mormoloci și nici un pește, nici măcar de\nsămânță.\n– Au prins mai mult de-o grămadă, spuse un flăcău care stătea pe vine\npe creasta dealului și trăgea din țigare cu aerul că mai bine s-ar duce acasă\ncele două muieri și ar lăsa apa în pace. Vasilico, zise el mai departe uitându-\nse neclintit la nădragii rotunzi pe care apa îi lipea pe trupul muierii, ce-a\nspus nea Ilie al tău când te-a văzut că ai băgat-o în nădragi?\n– Mă, ăsta al lui Udubeașcă, Gheorghe, când oi băga eu mâna în nămol\nși ți-oi da una în ochi, ai să vezi tu ce-a spus.\nNu arăta prea grozav Gheorghe al lui Udubeașcă, desculț și cam gălbejit\ncum era și cu cămașa ruptă în spinare, dar el nu părea să se fi văzut vreodată\ncu ochii lui.\n– Păzea, Gheorghe, îl preveni una din muieri cu un glas binevoitor și\nmatern, fiindcă Vasilica aceea se și aplecase în apă și ținea în mână nămolul\nsă dea în el.\nDar nu dădu, îl lăsă în apă și își văzu de plasă. Mai încolo se zărea pe\nmal peste ceva negru o cămașă albastră a celui care, în mijlocul apei, își\nspăla cu multă ardoare caii. Era Ștefan al lui Năstase din Cotocești.\n– Uitați-vă la Vatică și Sora cum vin cu săpăligele pe umăr, băgă de\nseamă un flăcău care stătea lângă cel numit Udubeașcă și care arăta și mai\nbățos decât acesta, n-avea nimic rupt pe el, iar în lobul urechii stângi îi\nstrălucea un nit de argint de forma unei mici steluțe. Vatică, strigă el, mă, tu\nștii că Gheorghe al lui Udubeașcă mi-e frate?\n– Ce vorbești, unde l-ai găsit? zise Vatică de departe cu un glas subțirel\nși cu un suflu slab, dar bucuros că era întâmpinat astfel de un flăcău cum\nera cel cu nit în ureche, pesemne mai ceva decât alții și în orice caz decât\ncei de acolo.\n– Că, răspunse celălalt, l-ar fi găsit pe-al lui Udubeașcă undeva într-un\npat, îi dădea lui (lui Vatică adică, al lui Boțoghină) cu ceva în cap, și spuse\ncu ce, o denumire restrânsă a ceva cunoscut numai de ei: cu ștremeleagul.\nSora își ținea fusta cu o mână și trecea uitându-se în jos la apă, iar Vatică\nvenea în urma ei trecând prin apă fără să-și ridice izmenele, și se uita spre\nmal cu un zâmbet încrezător… Când ajunseră lângă ceilalți umărul pe care\nținea flăcăul săpăliga i se arcui lin spre pământ și o dată cu unealta se așeză\nși el jos pe-o parte, sprijinindu-se în cot. Arăta trudit dar zâmbea mereu,\ncuprins de nu se știe ce fericire lipsită de sens, dintre cele ușor de stins",
  "printr-un cuvânt sau printr-un gest. Ceea ce se și întâmplă: cel cu nit la\nureche îi făcu cu cotul lui al lui Udubeașcă și ăsta apucă brusc de marginile\npălăriei lui Vatică și i-o trase astfel pe ochi. Fără să se supere acesta își dădu\npălăria la loc și protestă:\n– Stai, mă Gheorghe, că-mi rupi pălăria!\nNu se știa de ce nu crescuse ca lumea și nu se însurase băiatul lui\nBoțoghină, avea peste douăzeci și cinci de ani și arăta ca de nouăsprezece.\nUnii spuneau că ar fi luat boala de la tat-său, dar nu-l auzise nimeni tușind\nsau văietându-se. Se știa doar ce-i răspunsese el lui Fântână anul trecut când\nvenise la el să-l înscrie în gospodăria colectivă. „Mai bine mănânc\nmămăligă cu cenușă decât să mă înscriu acolo!“ Ca și când cine știe ce\navere ar fi pierdut dacă se înscria acolo, cele două pogoane care îi\nrămăseseră de la taică-său (soră-sa Irina plecase din sat de la paisprezece\nani, când mai trăia încă Boțoghină, care o ajutase să intre într-o școală la\nBucurești).\n– S-au făcut roșiile, Vatică? întrebă o muiere din gârlă.\n– De mult, răspunse Vatică.\n– Cât îți dă pe zi Valache?\nVatică vru să răspundă, dar din nou Gheorghe acela al lui Udubeașcă îi\ntrase pălăria pe ochi, de astă dată mult mai tare, încât mușamaua veche a\npălăriei se rupse și prin ruptură i se văzu lui Vatică părul răvășit. El muncea\nacolo la grădină și sta în soare și pălăria lui era cam arsă, nu ținea dejoacă.\nSe făcu roșu de necaz, își smulse pălăria din cap și trântind-o alături de\nsăpăliga izbucni:\n– Mi-ai rupt pălăria, Gheorghe… Mai și râzi… Du-te dracului cu dinții\ntăi…\nȘi se repezi să facă și el la fel cu pălăria celuilalt, dar acela se răsturnă\npe spate și se feri forfecând în aer ca un cârcâiac din picioare.\n– Fire-ai al dracului de cloncan, mai spuse Vatică lăcrimând.\nStătea abătut și răsucea pălăria în mână și atunci cel cu nit la ureche\nsări:\n– Ce-aveți, mă, cu el? Bă, ăl al lui Udubeașcă!\nSe dădu aproape de Vatică, îl cuprinse de umeri și începu să-i vorbească\napropiat, ca între prieteni:\n– Ce mai faci tu, Vatică? Cum lucrezi tu cu Sora la grădină? Te mai\nodihnești și tu din când în când în poala ei? Ai? Tu ce zici, Soro? Își mai\npune Vatică capul din când în poala ta?",
  "– Nu și-l pune, zise Sora zâmbind cu dinții ei mărunți.\n– Nu și-l pune. Pă-i de ce, măi Vatică? A? Ia spune!\n– Ia du-te și tu în mă-ta, zise deodată Vatică, încercând să scuture de pe\numerii săi brațul lung al celuilalt…\nEra tot ceea ce se știu de drumul făcut de fata lipoveanului în după-\namiaza acelei zile, când plecând de la surata-sa Ilinca lui Moromete în loc\ns-o ia spre casă, o luase în neștire spre pădure și cum trecuse peste pod, și\ncum se auzise tropăitul cailor lui Ștefan și cum ea o luase pe urmă de-a\nlungul apei, trecând când de o parte când de alta a malurilor râului. Fusese\nvăzută de sus din grădinile oamenilor. Iar de la gârlă, din locul unde se\nprinde pește și mai erau și alți băieți și fete, plecase înaintea lui Ștefan și o\nluase de astă dată prin pădure și nu pe marginea râului, de unde venise.\nDar nu se întorsese atunci în sat, ci abia târziu de tot, spre seară, fusese\nvăzută din nou pe ulița de la pod… Acasă mama n-o întrebă nimic, dar o\nîntâmpină mai tăcută decât întunericul care se lăsase. Fata însă n-o luă în\nseamă, aprinse focul în vatră, puse de mămăligă, apoi se duse la fântână\ndupă apă proaspătă și în drum se opri în dreptul unei porți, fără să lase\ntoarta căldăroiului din mână. Acolo șopocăi ceva cu o fetiță, repede să n-o\naudă cineva, după care se întoarse acasă și se așeză pe vatră. Nu-i păsa ei de\naceste tăceri din casă, fiindcă o tăcere voită e mai slabă decât una adevărată\nși ea tăcea fiindcă chiar n-avea în seara aceea ce vorbi cu maică-sa. Ori,\nmaică-sa, dimpotrivă, alesese tăcerea ca să poată opri urletele care i-ar fi\nieșit din gât dacă ar fi deschis gura, și păruiala pe care i-ar fi tras-o fetei ca\nurmare. Ori, tocmai asta era, cum să mai păruiești o fată care a trecut de\ndouăzeci de ani? Cine poate să-ți spună dacă mai faci bine purtându-te cu ea\nca și când ar avea tot paisprezece?!\nFetita cu care vorbise Marioara în întuneric se urni de lângă poartă și o\nluă fuga pe uliți. Ieși la șoseaua mare și în curând ajunse în dreptul unei\nporți, unde se opri și strigă:\n– Țață Ilinco!\nIlinca lui Moromete ieși în pridvor și întrebă în noapte:\n– Cine e la poartă?\n– Vin’ până aici, țață Ilinco, vreau să-ți spun ceva. Și când Ilinca fu la\npoartă ea îi șopti:\n– Țață Ilinco, m-a trimes țața Marioara să-ți spun să-i spui lui nea\nNiculae să se ducă în seara asta pe la ea să-i fluiere la poartă, că vrea să-i",
  "spună ceva.\nVorbise dintr-o suflare. Și mai mult nu spuse, se întoarse și dădu dosul\nacasă, să nu fie cumva băgată de seamă și lipsa ei și păruită de maică-sa, așa\nmică cum era…\nXVIII\nPe Niculae însă se grăbise să-l cheme înaintea Marioarei, Ileana lui\nCostică Roșu, preoteasa din Balaci, care venise pe la părinți de vreo câteva\nzile, fiindcă la ea se spoia. Prietena căreia ea îi povestise cu șase-șapte ani\nîn urmă ce se întâmplase lângă fântâna albă de la Șanea în coverga de pe\nlotul Morometilor, se măritase și ea între timp și făcuse și copii, de altfel ca\nși preoteasa. Neavând timp, Ileana lui Costică Roșu trimisese după ea și așa\naflă că venise în sat și Niculae.\n– Ia spune, fă, zise ea, cum arată? Că de-atunci nu l-am mai văzut, s-a\nschimbat?\nBa îl văzuse de mai multe ori, mințea…\n– Nu s-a schimbat neam, răspunse cealaltă, tot așa e cum îl știi, numai\ncă s-a făcut și el mai mare. Dar nu cine știe ce!\n– Tot așa e tuns?\n– Tot așa.\n– Și ce spune lumea, s-a însurat?\nPrietena răspunse că lumea nu prea știe, numai unul de pe la vale, alde\nVoicu Iancu, ar fi vrut într-o vreme să i-o dea pe fi-sa aia mare, Afrodita,\ncare era studentă pe undeva. Nu învăța ea prea bine și tat-său zicea că ar fi\nmulțumit s-o vadă învățătoare pe-aici prin sat, dar pesemne că nu credea\nnici el și de-aia i-ar fi plăcut s-o ia Niculae, s-ar fi dus după el la raion și ar\nfi scăpat de ea, că mai avea două. Când îl întâlnea pe tatăl lui Niculae pe\ndrum își scotea respectuos pălăria și, după ce spunea că are marea onoare\nsă-l salute cu toată cinstea și considerația pe domnu Ilie Moromete, îl\nîntreba ce mai face băiatu-ăla al dumitale, că nu l-a mai văzut de anul\ntrecut… Pentru ca pe măsură ce însurătoarea dorită de el se îndepărta din ce\nîn ce mai mult de casa fetelor lui, acest respect să se răcească și în locul lui\nsă apară un fel de dușmănie vinovată, amestecată însă cu un soi de tristețe\nrăcită, ca o dimineață de toamnă despuiată de frunze. Ar fi fost bun Niculae,\nbăiat cu ceva carte, cu funcția lui (oricare ar fi fost, acolo la Pălămida,",
  "numai leafă să i se fi dat), le-ar fi făcut o casă cu mobilă bună de cireș, și ar\nfi intrat amândoi în rândul lumii…\n– Va să zică nu s-a însurat, spuse preoteasa, și cum ași face eu, bia,\nadăugă folosind această expresie pe care o foloseau mai ales fetele între ele\nși mai puțin sau deloc muierile, semn că în clipa aceea Ileana lui Costică\nRoșu era stăpânită fără doar și poate de amintirile ei de-atunci, să mă\nîntâlnesc cu el și să nu afle nimeni? Să stau și eu nițel de vorbă cu el!\n– Păi asta numai seara, zise cealaltă și avu o astfel de voce plină de\npreveniri încât Ileana trebuia să înțeleagă că dacă era adevărat că numai așa\nse putea, era cu atât mai rău dacă totuși se afla ceva, fiindcă ziua, treacă\nmeargă, dacă te vede cineva că intri într-o casă, dar seara, adică noaptea, nu\nse mai putea spune că te-ai dus și tu cine știe de ce. Seara acest cine știe de\nce se schimba în „știa ea de ce“ și n-aveai ce să mai zici.\n– Ei, și nu poți tu să faci să nu mă vadă nimeni?! se miră Ileana.\nCealaltă repetă atunci că numai pe întuneric se putea și spuse și cum, o\nducea mai din vreme pe la Stela lui Jugravu și sta acolo până se întunericea,\npână nu mai băga nimeni de seamă dacă a ieșit de-acolo sau nu. Și se ducea\nea pe urmă după Niculae să-l cheme.\n– Dar dacă nu vrea să vină? mai zise ea.\nLa care Ileana dădu un răspuns care nu se potrivea deloc cu ceea ce\npovestise ea despre Niculae cu ani în urmă:\n– Lasă că vine el!\nAdică știe ea ceva care o îndreptățește să nu se îndoiască de puterea pe\ncare această chemare avea s-o aibă asupra lui.\n– Într-adevăr, când auzi cine îl cheamă, Niculae se uită cu ochii mari la\nmuierea care trecuse după-amiază pe la poartă și murmură uitându-se uimit\nla ea: „Bine, spune-i că am să vin!“\nCele trei muieri aranjară astfel lucrurile încât să se poată spune că\nNiculae dăduse cu totul întâmplător peste ele, el căutându-l de fapt pe\nJugravu, care era plecat la gară pe șantierul aviatic și venea târziu acasă cu\nvreuna din căruțele care așteptau „trenul de doișpe“, de miezul nopții.\n– Ei, spune, Niculae, zise gazda, Stela lui Jugravu, cu o uimire care îi\nsticlea în ochi, ce zici tu de Ileana cum ajunse ea preoteasă?\nCe zici tu, adică, mai însemna întrebarea ei, cum veniră de trecură anii\nși nu că îmbătrânirăm, dar uite că ne măritarăm, făcurăm copii și numai tu\nrămăseși neînsurat, cu toate că pentru un băiat asta nu e totuna cum e pentru",
  "o fată, dar oricum, e atâta vreme de când ar fi trebuit și tu să rămâi în rând\ncu fetele de seama ta…\n– Ce să zic, răspunse Niculae, îmi pare bine.\nDar vorbiseră ca și când Ileana n-ar fi fost de față și Niculae se uită\nchiar în pământ. După ce răspunse avu apoi unul din gesturile de pe atunci\npe care fetele i-l cunoșteau, gest de copil care nu știe încă să dea din\namândoi umerii în semn de manifestare plină a unei gândiri sau simțiri\nmature, ci numai dintr-unul, în mod spontan, plin de rezervele pe care un\nbăiat neștiutor le are în sine și care constituie deocamdată singura lui avere:\nnu știe, dar nici nu-i pasă.\n– Ia uite cum dă din umăr, zise tânăra muiere minunându-se, și avu ea\nînsăși în aceeași clipă același farmec ca și el, cu deosebirea că îl chema\nparcă pe Niculae la judecată; ce făcea el în acest timp, unde îi era gândul și\nce înțeles avea el pentru tinerețea, dacă nici acum el nu știa ce să facă cu\nea?\n– Uită-te, mă, și tu la ea, Niculae! se minună mai departe Stela Jugravu,\nce stai cu capul în pământ?\nCa și când tinerețea aceasta era chiar Ileana, chiar dacă era preoteasă, și\ntrebuia măcar să apuce ce-i scăpase altădată. Niculae se foi pe pat într-o\nparte și alta, își ridică fruntea și se uită spre fereastra neagră în întunericul\nde-afară. Zise:\n– Într-o zi vine la raionul de partid un om care ne spune că vrea să-l\najutăm să se facă și el tractorist. Avea palton bun pe el și era așa, ras și cu\ncravată. De ce vrea ăsta să se facă tractorist?! O fi fost la canal… Ce\nmeserie ai dumneata, îl întrebăm noi.\nAici Niculae se uită în jurul lui la cele trei muieri din odaie care stăteau\nele pe-un pat și el pe celălalt și începu să râdă behăind ca un ied, cu ochii\nsticlind și cu nasul lui mic albindu-se ca o piatră spălată îndelung de apele\nunui râu:\n– He, he, he! He, he, he! Erea popă! He, he, he! vroia să se facă\ntractorist! He, he, he!\n– Aoleo, Niculae, se vaită deodată cealaltă muiere, prietena preotesei, ce\nbătaie ți-ar trebui ție!\n– Păi l-au mai bătut pe el o dată oamenii, zise Stela lui Jugravu, cu un\nglas care arăta că dacă atunci când i se întâmplase lui Niculae acest lucru îi\npăruse rău, acum își spunea că bine i-au făcut.",
  "– Și ce, mă, dacă vrea să se facă tractorist! zise iar prietena Ilenii. Adică\nde ce râde el de un lucru care nu era de râs…\n– E bine că au ajuns preoții să-și lase patrafirul și să se urce cu de-alde\nvoi pe tractor?\nNiculae râse din nou, dar fără să mai behăie.\n– Mă auzi pe mine că zic că e bine?! zise el. Sau ești țicnită?\nMuierea avu o mișcare de dare înapoi ca și când ar fi fost împinsă în\npiept cu un pat de armă. Își pierdu glasul și câteva clipe se așternu o tăcere\nstingheritoare.\n– Atunci de ce râzi? zise gazda.\n– Da’ ce vrei să plâng?\n– Să nu plângi, dar nici să nu râzi, Niculae!\nStela lui Jugravu părea mai puțin simțitoare la soarta preoților, gândea\ndoar că nu e bine, și că nebinele ăsta nevenind de la ea atunci nu-și spărgea\ncapul să vadă ce și cum. Niculae însă stricase cu râsul lui ceva și zadarnic o\nluară iar de unde se întrerupseră. Vorbele nu se mai lipeau așa bine de\nlucrurile despre care vorbeau și să se topească în ele, pluteau prin odaie fără\nfolos, cu toate că timpul trecea; se apropia ceasul când Jugravu trebuia să se\nîntoarcă de la gară și nu trebuia să-și găsească muierea așa de târziu stând la\ntaclale cu altele; în plus, cu atât mai ciudată i-ar fi părut prezența lui\nNiculae al lui Moromete la el în casă.\n– Fiindcă acuma trebuie să ține noi biserica, zise prietena Ilenii, înainte\no ținea statul.\n– Ți se părea ție, zise Niculae, tot noi o țineam și pe preoți tot noi, dar\nprin buzunarul guvernului. De unde crezi tu că avea guvernul bani?\nMuierile însă n-aveau gândul la istorii de felul ăsta și nu mai zise nici\nuna nimic, de unde cineva ar fi putut crede că răspunsul lui Niculae le-ar fi\nconvins.\n– Și ce faci tu, Niculae, acolo la raion?! îl întrebă acum chiar Ileana.\nRămăsese aproape neschimbată fata lui Costică Roșu, ba s-ar fi putut\nchiar spune că acum arăta mai fată ca atunci, numai că era mai bine\nîmbrăcată, purta o rochie de culoarea crinului, în pantofi de vară fără tocuri,\ncum era moda pe atunci și cu părul ei negru, bogat, strâns într-un coc care o\nfăcea să semene cu o tânără învățătoare care înțelege să rămână bine\nîmbrăcată și îngrijită, în ciuda faptului că va trebui de-aici înainte să\ntrăiască la țară; asta n-avea nici o importanță, fiindcă și la țară e viață,\nnumai dacă nu te apuci să umbli și tu murdar și să începi să miroși a",
  "sudoare de vită, sau a cocenii pe care îi mănâncă ele; nu că ar fi un miros\nurât, dar atunci care e mirosul tău, de om?\n– Ce să fac, zise Niculae, tai și eu frunză la câini!\n– Ce vorbă ai și tu, zise Stela lui Jugravu. Ii e drag omului să te asculte.\n– He, he, he, behăi Niculae iar, he, he, he!\nȘi nu mai zise nimic, să spună adică ce găsea el de râs în reproșul deloc\nglumeț al muierii.\n– Și barim voi sunteți mai ceva decât un popă? zise prietena Ilenii. Ori\ntot popa o să vă îngroape și pe voi?\n– De ce popa, zise Stela lui Jugravu, pe ei îi îngroapă fără popă.\n– Uitasem, zise cealaltă. Și copiii tot nebotezați îi cresc.\n– Ia spune, Niculae, reluă Stela lui Jugravu, așa e cum se aude, că\nOuăbei a ajuns director mare?\n– Ce director? zise Niculae.\n– Păi nu știi, tu trebuie să știi!\n– Altă treabă n-am, răspunse Niculae.\n– Da’ ce treabă ai tu, mă, zise prietena Ilenii, că văz că aia nu, ailalt nu,\nde însurat nu te însori, ce răilor e în capul ăla al tău? Uite cum tace ca un\nmut… Tu îi vorbești și el nici n-aude!\n– Numai cu alde tată-său, bia, stă el de vorbă, zise Stela lui Jugrav\npărând că se minunează iar de felul de a se purta al lui Niculae. Când vine\npe-acasă îi vezi adunați pe toți în pridvor…\n– Dar Ilinca de ce nu se mărită, Niculae? zise prietena Ilenii. Ce\nașteaptă, s-o ia prințul, sau pe cine?\nNiculae rânji:\n– Care prinț? Prinții…\nAvea aerul că știe el și despre prinți lucruri și mai vesele decât despre\npreoți petrecute tot pe-acolo pe la raion, dar nu mai vroia să povestească\nnimic, păstra adică numai pentru sine aceste lucruri de care muierile nu râd\ncătuși de puțin! Prinții, de pildă, lor le plac și de-ăștia, chiar dacă n-au auzit\nde când sunt ele să fi luat vreuna unul de bărbat, sau măcar să-l fi văzut cum\narată la față.\n– Ea e mai mare ca tine, Niculae, sau e mai mică?\n– Cine, bia?\n– Ilinca.\n– E mai mare cu un an! zise Niculae.\n– Auzi, e mai mare, ce-o fi așteptând…",
  "– Se mărită în toamnă, zise Stela lui Jugravu, a găsit un băiat pe\naerodrom, cică e subofițer… Așa e, mă, Niculae?\n– Așa o fi! zise Niculae cu aerul unui fumător, cu coatele pe genunchii\ndus pe gânduri, cum arată toți acești băutori de fum în clipele lor de\npărăsire…\nNiculae însă nu fumase niciodată și nu fuma nici acum.\n– Parcă el știe, zise prietena Ilenii, îi pasă lui de soră-sa cum îmi pas mie\nde vara trecută.\n– De ce să nu-i pese, îl apără gazda, e soră-sa, dar așa e el, îi e lene să\ndeschidă gura… Ia să intre acuma aici alde Costache ale Joachii!\nNiculae se uită cu o mișcare cu totul discretă la ceasul de la mână gest\nînvățat la oraș, dar nu apucă să vadă ce oră era că prietena Ilenii și împunse:\n– Sigur, acuma vrea să plece, se uită la ceas, nu mai vrea să stea vorbă\ncu noi!\n– Vorbim duminică, răspunse Niculae absent, uitându-se într-o parte cu\nun surâs uitat în colțurile gurii, dar fără să arată că ar fi chiar grăbit să plece.\nAștepta și el să rămână singur cu Ileana?\n– Uite al răilor ce colțat e! se miră prietena Ilenii, fără să dea însă vreun\nsemn că ar avea de gând să se ducă. De ce duminică, mă, acu ce treabă ai?\nAsta o auzise Niculae în familie, spusă odată de taică-său, să vorbești\nadică în ziua când tot n-ai ce face, și nu în celelalte zile, când trebuie să\nmuncești, ca de obicei tocmai el se găsise să spună un asemenea lucru, care\nfăcea din orice zi de duminică, chiar când nu vorbea, fiindcă revenind la\nfelul lui de-a fi de altădată revenise și cu năravurile: treburile pe care punea\nel mâna mai bine le-ar fi lăsat așa, să le facă Ilinca sau chiar Catrina: mai\nmult le încurca, le lăsa neisprăvite și se pomeneau cu el că se ducea nu se\nștie unde și nu se mai întorcea decât seara.\n– Vrednici vă găsirăți voi toți ăștia ai lui Moromete că n-aveți timp de\nvorbit decât duminica, reluă prietena Ilenii văzând că Niculae nu răspunde.\nDe-aia fugiră ăia trei de-acasă, și cu tine al patrulea, că vă plăcură să\nmunciți!\n– Cine ți-a spus ție că am fugit? zise Niculae.\n– Dar ce-ați făcut, n-ați fugit?\n– De ce, zise Niculae. Am mers încet!\n– Aoleo, se vaită iar tânăra muiere, o să ajungeți bine, mă! Am auzit că\nParaschiv e pe moarte și tat-său habar de grijă, să se ducă și el pe la el pe la\nspital să-l vază!",
  "– Nu se mai moare acum de oftică, zise Niculae, mi-a scris o scrisoare,\ni-am trimis niște bani…\n– Și Achim ce face la București, Nicolae? îl întrebă Stela lui Jugravu cu\nun glas din care puteai să înțelegi că Achim era cam de seama ei și că îl\ncunoscuse bine când fusese fată.\n– Ce să facă, lucrează acuma în comerțul de stat.\n– Și are leafă?\nEra o îndoială în felul cum întrebase, ca și când statul n-ar fi putut decât\nsă-l pună pe Achim la corvezi și în schimb să nu-i dea nimic. Niculae se\nîndoi și el:\n– O fi având, de unde vrei să știu eu, că nu m-am dus să-l controlez.\n– Păi nu e, mă, frati-tău, fire-ai al răilor, își ieși prietena Ilenii din țâțâni,\nși întinse o mână, o înfipse în umărul lui Niculae și cu cealaltă începu să\ndea în el, cu o sete ciudată, scrâșnind din dinți.\nNiculae nu se apără și începu să râdă, ca și când loviturile, altfel date cu\ntoată puterea, l-ar fi gâdilat. Atunci muierea întinse mâna să-l apuce de păr,\ndar el dându-se într-o parte cu o mișcare rapidă, ca de șopârlă, se feri și îi\npuse mâna în piept, nimerind drept în sânii ei bogați. Odaia se umpluse de\ngâfâitul muierii, nu se sinchisea de obstacol și se lupta mai departe năvălind\nasupra lui cu toată greutatea trupului, brusc sălbăticită și mereu cu ghearele\nțintind să i le înfigă în cap.\n– Dacă nu-ți smulg eu ție părul ăla așa mic cum e…\nDar se potoli la fel de brusc cum se pornise și reveni la locul ei.\n– Fii mă, serios, Niculae, zise acum muierea cu un glas așezat, că te\nîntrebăm și noi să știm! Am auzit că nevasta lui Nilă a venit pe-acasă pe-\naici cu copilul după ea, ca să-i dea alde tac-tău partea lui Nilă de pământ. Și\ncă nea Ilie ar fi gonit-o! Așa e?\n– Așa e, ce-l mai întrebi și tu, zise Stela lui Jugravu, l-a auzit al Tinchii\ncă era pe la ei: „Du-te creștino, și vezi-ți de treabă, cine ți-a spus ție că Nilă\nare pământ pe-aici? Am dat eu cuiva pământ și l-am uitat pe Nilă?!“\n– Aoleu, ce i-ași mai fi făcut eu în locul ăleia! amenință prietena Ilenii,\ndupă ce că a murit, săracul Nilă, pe-acolo pe front, alde Moromete nici\nmăcar să zică și el că i-a lăsat fi-său un nepot, să-i dea și el noră-sii nu zic\ntrei pogoane, cât avea dreptul, ci barim unul! Vrea s-o facă pe Ilinca\ncocoană!\nNiculae înclină capul și aprobă în felul lui taică-său subțirel și ironic:\n– Păi o face!",
  "– Nu vezi, bia, că el nu știe nimic, îți răcești gura degeaba, zise Stela lui\nJugravu.\nȘi se lăsă iar o tăcere, care de astă dată se lungi destul pentru ca în clipa\ncând oricare dintre ele ar fi deschis gura, să poată să spună că e târziu și că\nera timpul să se ducă fiecare la casa ei. Dar nu spuse nici una nimic, ca și\ncând, ehe, mai era destulă vreme să rămână Niculae cu Ileana în odaie. Până\nse făcu miezul nopții și preoteasa trebui să se ridice ea cea dintâi și să plece.\nSe vede că renunțase la gândul că ar mai fi timp să rămână în seara aceea\nsingură cu el, dar asta nu însemna că nu mai erau seri și că îi păsa ei de nu\nmai putea de ce-or să zică cele două când or s-o audă spunând ceea ce avea\nsă-i spună:\n– Bine că te văzui, Niculae, zise ea luând-o spre ușă, bine că stai mai\nmult pe-aici… O să stau și eu vreo săptămână… Apoi adăugă ceva menit să\nnu fie înțeles decât de el: e vreme frumoasă, nu mai plouă să te ia pe\ndedesubt…\nAdică, dacă își mai aducea aminte de nopțile când el o așteptase în vale\nla pod și ea ieșise la el în grădină în timp ce de sus ploua așa grozav, să vină\niar acolo, fiindcă de astă dată ea o să iasă și pe vreme bună, nu-i mai era\nfrică de părinți ca atunci.\nȘi nu mai așteaptă răspunsul lui, zise la revedere și ieși.\nAcasă, Niculae tocmai se pregătea să adoarmă (de prin iunie tatăl se\nculca și el ca toată lumea afară, în pridvor) când o văzu pe Ilinca intrând\nîncet în întunericul din cameră. Se așeză lângă el pe scaun.\n– Niculae, zise ea, nu ți-am spus, mă, că Marioara lui Fântână o trimis\npe cineva pe seară, după tine?\n– Da, mi-ai spus, zise Niculae. Și?\n– După ce ai plecat tu, a trimes iar pe cineva. Nu te-ai dus la ea.\n– Nu.\n– Păi de ce?\n– De ce, de nece, nu m-am dus, răspunse Niculae după un timp care se\nscurse liniștit în tăcerea nopții. Dar de ce? zise el la rândul lui.\n– Păi, zise sora cu o voce șoptită și cu glas mut, ca sub ceva mare la care\nn-aveai ce să mai faci, sunteți în vorbă de-atâta vreme, a venit și ea azi pe-\naici și tu nici nu te-ai uitat la ea. Mi-e milă și mie de ea, că… Treaba ta, faci\nce știi, reluă Ilinca. Nu-mi place să mă amestic, nu știu de ce o fi trimis\nvorbă, dar mie la prânz mi-a spus că mai bine se omoară decât ce crezi tu că",
  "se ține de tine. Dar o fi vrut și ea cine știe ce să-ți spună la poartă. Te dureau\npicioarele dacă te duceai?\n– Ia întinde-o de-aici, zise Niculae, drept orice răspuns. Hai!\nXIX\nȘi își trase pătura peste cap și închise ochii să adoarmă. Știa ce vine și\nnu mai putea de bucurie: i se făcea lumină sub ochi ca și când ziua ar fi\nluat-o iar de la cap. Dar era o lumină și o zi mișcătoare și nu neapărat aceea\ncare tocmai se încheiase. Nu era o părere, se uita plin de uimire la oamenii\nși lucrurile care își vedeau de mersul lor ca într-o viață adevărată, scăldați\nadesea în culori niciodată văzute pe pământ, totuși întâlnite undeva, fiindcă\nnu se mira de ele. „Că el vede așa niște chestii înainte să adoarmă, spunea\nIosif pregătindu-se să-și îndoaie de râs trupul lui ca un pălimar, dar adesea\nuita de această intenție (de a râde) și prins el însuși de cele ce spunea numai\ntrupul își făcea mișcările lui de rupere, în timp ce gura îi dădea înainte…\nOdată a văzut un cal prin sălcii, cu frâu la gât și și-a întors gâtul la el și a\nfăcut hi-ha-ha! (și aici Iosif imitase așa de bine cum făcea un cal, încât unul\ncare era înăuntru în clădirea comitetului a pretins mai târziu că s-a dus la\ngeam și s-a uitat în curte și a fost foarte mirat că n-a văzut ce credea el,\nadică vreo gloabă intrată cine știe cum pe poarta rămasă deschisă). Și\nMoromete a sărit de pe perină și s-a izbit cu capul de patul lui Zdărăboajă,\nde deasupra. L-a sculat pe-ăla din somn, ho, ho, ho… Să spună și\nZdărăboajă când a auzit bufnitura, nu-i așa, Zdărăboajă?!… Altă dată, a\nvăzut Moromete o poiană cu muieri goale la el la Siliștea, la marginea\npădurii, jucau singure, fără fluier și a doua zi și s-a dus acolo să vadă ce era\nși a găsit iarba uscată, așa ca un cerc!…“ Lui Iosif i se păreau toate acestea\nniște lucruri atât de năzdrăvane, încât toată ființa lui de zbanghiu se\ncutremura de încântare povestind, el care dormea ca un buștean fără nici un\nfel de vedenii și se trezea dimineața vesel îndată ce deschidea ochii. Era\nprimul căruia i se auzea gura și care sărea jos din pat, în ciuda staturii lui\nmari, în timp ce alții, printre care și Niculae, se sculau nu totdeauna bine\ndispuși, istoviți de odihna care le dezgropase în timpul nopții oboseala\nascunsă în timpul zilei prin comunele pe unde de cele mai adeseori treceau\nstrăbătând zeci de kilometri pe jos… Bineînțeles că nu credeau nici ei o iotă\ndin cele spuse de Iosif, gândind însă în același timp că ceva trebuie să fi\nfost, că nu putea el Iosif să le scoată pe toate din cap… În casa în care își",
  "aveau dormitorul lor comun găsiseră la un moment dat o carte rătăcită de\nproprietarul ei printr-un fund de dulap și Iosif o luase și se întinsese cu ea\ndeasupra pieptului, foarte grav, s-o citească. Fusese un moment ciudat, care\nle arătase la toți că Moromete ăsta avea el tot dreptul să vadă sub pleoape\nceea ce vedea și că degeaba râdea Iosif de el, fiindcă aici nu era de râs, ci de\nscos căciula din cap și salutat Moromete ca pe unul care avea și alte merite\ndecât ei. Iată ce se întâmplase. Cu gura puțin întredeschisă de o spaimă care\nîi îmbrobodea fruntea, Iosif silabisea din cartea aceea și nu izbutea, după\ncum povesti el, să treacă nu numai de prima pagină, dar nici măcar de\nprimele cuvinte și îl apucase frica să nu se fi zăpăcit de cap din pricina\natâtor lecții pe care le ținea cu ei tovarășul Enache, unde e drept că el\ndormea cu ochii deschiși, dar tocmai asta era, să nu i se fi întâmplat ceva cu\ncreierul și să ajungă ca nelumea… „Mă, Moromete, zisese el, ia vin\nîncoace! Tu înțelegi ce scrie aici?“ Niculae se apropiase și se uitase și\nchipul lui rămăsese neschimbat, dăduse din umeri și răspunsese: „Sigur că\nînțeleg, că doar nu sunt chior“. „Titlul îl înțeleg și eu, spusese Iosif (și el\ncitise fără îndoieli, deși prima literă e avea o liniuță deasupra, e, ceea ce,\ndupă câte știa el, nu trebuia să fie, La mere, adică la mere, la cules de mere\npesemne…) dar, spuse Iosif, mai departe, mai încolo mi se produce așa o\nîncurcală înaintea ochilor și nu mai înțeleg nimic.“ „Ba cum să nu, de ce să\nnu înțelegi, răspunse Niculae, uite să-ți citesc eu, ține cartea la tine“, și\nNiculae începuse să citească foarte firesc, deși cu oarecare poticniri, niște\ncuvinte care, ce e drept, nu semănau chiar cu cele din vorbirea obișnuită, ci\nerau doar mai frumoase, așa cum sunt ele în cărți, când se începe o\npovestire lungă. Pe urmă Niculae îl bătuse pe Iosif pe umăr și îl liniștise:\n„Nu e nimic, o să-i raportăm noi tovarășului prim-secretar că ești cam\nsurmenat și să-ți dea un concediu, să te mai duci și tu pe-acasă, să te mai\nrecreezi. Sunt sarcini mari aicea și nu e ușor să le faci față“. Asta a fost una\ndin figurile bine plătite de Niculae, mai ales că unul din activiști care și-a\ndat imediat seama că e vorba de o carte într-o limbă străină și din care\nMoromete citise traducând, l-a sprijinit cu multă îngrijorare zicând că nu e\nbine că Iosif mai stă acolo în pat și nu se duce imediat să-l consulte doctorul\nIvănescu de la spital… Oboseala creierului nu e de glumă, adăugă\nactivistul, cunoaște el un caz la Buzău cu un lector de la școala de partid,\nunul Diaconescu, foarte bun tovarăș, care într-o zi a căzut în genunchi în\ntimp ce citea ceva despre economia politică, i se înmuiaseră picioarele. Dar\nnu era de la picioare, ci de la creier, că picioarele cu creierul devine de sunt",
  "în legătură și asta era… S-a internat în spital… E o situație grea… Se\nîntâmplă… Dar să sperăm că nu e grav și o să te întorci curând iar în\nmijlocul nostru, tovarășe Iosif… Mai curios a fost faptul că pe urmă tocmai\nel, Iosif, care râsese atâta pe seama lui Niculae, după întâmplarea asta a\numblat câteva zile supărat pe toți care fuseseră atunci de față în dormitor.\nXX\nNiculae se foi în așternut și deschise ochii. Nu-i plăcea ce vedea sub\npleoape (era porcul care intrase în grajdul cailor și grohăia la ei cu râtul în\nsus, disprețuitor și familiar, parcă ar fi vrut să-i întrebe: ei, cine sunteți voi,\nsunteți cai, ei și ce dacă sunteți cai, care e deosebirea dintre mine și voi și în\ngeneral dintre mine și restul lumii, nici una!) și se întoarse pe partea\ncealaltă, și își aranja altfel palma sub obraz ca să nu mai apară ceea ce nu\ndorea. Într-adevăr întunericul se despică încet, asemeni unei perdele, și\nînaintea lui se întinse o uliță a satului care ducea spre vii. Da, asta era ceva\nîn care puteai adormi ca la cinci ani, iată lumina soarelui cum scaldă drumul\nși totul zace în liniște și nemișcare. Cunoștea această uliță cel mai bine, ani\nde zile mersese pe ea, iată gardul negru al lui Gavrilă, cu ulucile neregulate,\npe urmă poarta mare a lui Ion al lui Iacov, unde sta nașa… Nașa asta îl\nadusese odată în brațe când mergea jumătate în picioare jumătate de-a\nbușilea, și mama povestea că rămăsese o taină pe unde putuse el să iasă din\ncurtea închisă și să ajungă tocmai pe ulița aceea… înnebunise când văzuse\ncă nu mai era pe prispă (și cum se dăduse el jos de pe ea și nu căzuse) și a\nieșit la șosea și a început să alerge când într-o parte când în alta, strigând\nzadarnic pe la curțile vecinilor. Dar nu-i răspundea nimeni, fiindcă satul era\npustiu, toată lumea era la secere… Se aprinsese cămașa pe ea de spaimă, nu\nera nicăieri și îi trecuse prin cap să nu fi căzut în vreun gropan și să se fi\nînecat… Atunci a auzit niște ropote de cai dinspre ulița aceea și s-a liniștit,\nfiindcă l-a și văzut strivit sub copite și și-a zis că acuma gata, copilul ei e\nmort și i-a și trecut prin cap de, unde să facă rost să cumpere niște pânză să-\ni facă o cămășuță pentru înmormântare… A luat-o spre ulița nașei și când l-\na văzut în brațele femeii, cu mâinile încolăcite de gâtul ei, abia atunci i s-a\nfăcut rău și a leșinat în mijlocul drumului, fiindcă presimțirea ei n-o\nînșelase, aflase pe urmă că într-adevăr caii aceia trecuseră peste el sub ochii\nîngroziți ai nașei, care taman venea de la fântână cu o căldare de apă și îl\nzărise pe sub burțile lor. Ca să vezi, că și vitele astea, cât sunt ele de mari și",
  "aleargă de zici că nu le mai poate opri nimeni, văd și ele ceva când dau de-\nun copil și îl feresc…\nUn om ieși dintr-o curte și o luă înainte pe uliță cu spatele întors la\nNiculae, un spate lat ca o ușă și un fund și mai lat, încins cu un chimir peste\nun brâu roșu, cu vestă și cu pălăria în cap. «Mergea liniștit pe lângă uluci, și\nnici nu se uita îndărăt. „Cine p… mă-sii o fi și ăsta?! se miră Niculae\nchicotind. Întoarce-te, mă, să te văd și eu, fi-ți-ar fundul al dracului“, dar\nomul nu vru să se întoarcă, își văzu de drum înainte cu același mers egal\npână pieri la capătul uliței, se topi la răspântia de unde porneau atâtea uliți\ncă Niculae nu le învățase încotro se duc nici până acum, știa doar că la\nstânga una da spre măgură și măgura spre vii, unde pe-aproape se afla\ncimitirul satului, iar cealaltă spre ulița Alboaicii. He, făcu Niculae văzând\ncă deodată îi apare în fața ochilor vâlceaua plină de sălcii care tăia viile și se\npierdeau în zarea îndepărtată unde se aflau Pământurile. Fiindcă ghicise\nunde îl ducea gândul, la Marioara, și parcă o vedea pe ea, ca și pe Stela lui\nJugravu… „Ale dracului muieri, ce-or fi având cu părul meu! Noroc că mie\nîmi place să-l tai scurt, nici măcar n-au de ce să apuce…“ Dar Marioara nu\napăru, vâlceaua rămase pustie și verde, adormită sub cerul alburiu de vară,\ncu sălciile plângătoare aplecate peste curgerea subțire a unui pârâu cu apa\nașa de limpede că ar fi fost bună de băut dacă totuși nu s-ar fi spus, nu se\nștie de către cine, că înainte de a ajunge printre vii undele lui cristaline\ntreceau pe undeva pe sub iarba șerpilor și că erau otrăvite… „Ei, zise\nNiculae, hai să le văd, ce vreai de la mine, arată-te la față și spune-mi ce-ai\nde spus… Că văd că te ții de mine de ani de zile și până și pe Ilinca o găsi\nmila de tine că suntem în vorbă… În care vorbă? De când ești tu în vorbă cu\nmine? De-atunci? He! Asta e bună! Să nu zici tu că d-aia nu te-ai măritai tu\npână acuma că ți-am spus eu vreodată măcar un cuvânt din care să înțelegi\ncă trebuia să mă aștepți… Ți s-a năzărit că eu ași fi bun de bărbat pentru\ntine și ți-a intrat în cap chestia asta… Cred și eu… Să mă însor eu cu o\nproastă ca tine… Cam ghicești tu ce-o să fie mai târziu, să pleci din sat și să\najungi pe unde o să ajung și eu, poate chiar la București, să nu mai dai cu\nsapa… Crezi că dacă te uiți la mine și-ți curg lacrimile, nu mai pot eu de\nlacrimile tale, mai bine te-ai mărita și ai lua un aliat de pe-aici, ai încheia\nsocoteala… Ei, ia arată-te să te văd… Cred și eu, nu-ți convine când ți se\nspune în față, lasă că dacă eu nu vă cunosc pe voi, atunci nu vă mai\ncunoaște nimeni, ca și Ileana… Ileana barim m-a iubit și am iubit-o și eu pe\nea… Nici nu mai simțeam apa că era fierbinte, cum îmi ținea ea piciorul sub",
  "braț și mi-l spăla și se lipise de mine… O, ce dor mi-a fost de ea, a fost\nprima fată care mi-a plăcut și mie… Îmi bătea inima de mă înecam când\nvedeam cumpăna fântânii de la Șanea ridicată cu greutățile în cer și stând\nașa, cu ciutura înecată în adânc… Era ea, venea la mine și stam jos în\ncovergă pe tunica mea și ne luam obrajii în palme și ne sărutam până se\nînvârtea coverga cu noi… Mi-a fost foarte frică și ea n-ar fi trebuit să plece\nîn ziua când s-a întâmplat, ce puteam să fac, așa a fost… Dar nu-i aduc nici\no vină, cum să-i fi cerut eu să înțeleagă când nici eu n-am înțeles… Puțin\nîmi pasă cum se întâmplă cu alții, dar mie îmi venea de fiecare dată să leșin\ncă nu mai vream pe urmă nimic decât să mă uit de-aproape în ochii ei…\nNu-mi venea să cred că o fată are în ea pe dracu, când o vezi de-aproape\ncum i se zbat genele și mâna ei îți umblă pe gât și îți vâră în neștire degetele\npe sub nasturii cămășii… Nu trebuia ea să plece atunci și să mă lase singur\nîn covergă… Că eu n-aveam nimic cu ea, ar fi putut să-și dea seama…\nAdică n-avea de ce să-și dea seama, dar ar fi fost așa de bine dacă nu pleca,\ncu toate că, dacă e să mă gândesc drept, nici n-o mai vedeam, așa de… Da,\nchestia aia nu pot s-o uit, m-a trecut sudoarea rece de trist ce eram… Și nu\nștiu de ce… După zile întregi când ne vedeam, a patra sau a cincea zi, nu\nmai țin minte, nu mai i-am dat drumul din brațe și nici ea mie și atunci s-a\nîntâmplat… A fost o zăpăceală, și ea a început așa să țipe încet și să mă\nsărute orbește… De fapt zăpăcită era ea, îi sufla gura foc, stătea cu fața în\nsus, cu capul dat puțin pe spate, cu ochii pe jumătate închiși și pieptul i se\nridica și cobora de ziceai că trage să moară… Mai ciudat a fost că… hm…\ntocmai în ziua aia eu eram pentru prima dată, de când ne întâlneam, foarte\nliniștit și numai când am luat-o în brațe și m-am trezit că eram în ea și a\nînceput să mă legene rar în sus și în jos mi s-a părut o clipă că amețesc. Pe\nurmă, vezi, asta e, am simțit întâi că mai bine ar fi fost dacă nu s-ar fi\nîntâmplat, cu toate că în ziua aceea de spălatul picioarelor mi-a fost așa de\ndragă și aș fi iubit-o așa de tare… Acum nu puteam s-o văd cum mai stă\nîncă întinsă și nu se învelește imediat și din apropierea ei venea un miros ca\nde iapă, dracu să le ia de muieri, că… Dar Ileana n-avea nici o vină, tare aș\nfi vrut ca în seara asta să rămân singur cu ea… Nu s-a schimbat deloc, ba\nparcă s-a făcut… Și atunci era. Mi-aduc aminte de umerii ei, când i-am\ndezvelit odată, nici o fată nu cred să aibă umeri așa de frumoși, rotunzi și cu\noasele care se îndoiau sub mână și aluneca palma peste claviculele ei dulci\nși catifelate. Pe câtă vreme tu ce vreai? Nu ți-e rușine? Știi bine că m-ai\nvăzut când eu credeam că nu e nimeni și stăm eu singur… N-am obiceiul",
  "ăsta, nu puteam să-i sufăr pe băieți la gârlă cum se aruncau în apă goi… Pe\nurmă umblau cu… prin apă, și vedeai câte unul. Zicea altuia… că ba pe\nsoră-sa, ba pe verișoară-sa… în timp ce în preajma fetelor odată îi vedeai\ncum se învârtesc ca niște oi capii și nu mai îndrăznesc să spună nimic…\nAdică unii mai îndrăzneau, se mai culcau pe câte una și se tăvăleau cu ea\nprin iarbă, dar aia nu prea era fată cine știe ce, era din astea proaste, ca și\nei… Dar asta… He! O figură… Ești curios să știi cât… Du-te, mă dracului,\ndacă ar fi așa, te-ai împletici în mers și ai cădea în nas, tâmpitule… Nu că,\nzău care minte… ‘Te mă și te-nsoară, ce mai aștepți, nu, că nu vrea tata să-\nmi dea pământ, cică să fac întâi armata, da’ câți dracu ani ai tu, păi\nșaisprezece, aoleo, mai ai patru ani până la armată… Și tocmai atunci te-ai\ngăsit și tu să treci, să zic că n-ai văzut nu-mi vine să cred, că doar te uitai\ndrept la mine și te oprisei la trei pași… Iar eu să nu mai vorbesc, cum stam\nîntins sub salcie… De unde să cred eu că la nimiez, pe via noastră, o să\ntreacă cineva… Cine să treacă, lumea stă la masă, mie nu mi-era foame,\nmâncasem de dimineață și nu vream să mai vin acasă, luasem cu mine\nteancul de foiletoane de Ia Cârstache cu Izgonită în noaptea nuntii sau\nFrumoasa Renata și vream să citesc până se făcea întuneric… Fiindcă tata\nn-aștepta să mă vadă că n-am ce face că găsea el ce să-mi dea, ba ca să\nîncarc căruța cu băligar și să mă duc la deal, ba să fac și să dreg, așa că…\nCine să dea peste mine la vremea aia? Mai târziu încolo, când trece soarele\npe partea ailaltă, vin oamenii pe la vii și cine are prepeleac m-am uitat eu să\nnu fie vreunul prin apropiere, că din prepeleac vezi departe… Ce căutai tu\npe-acolo? Că via voastră e spre ăia de la vale și dacă veneai de-acasă n-\naveai ce să cauți pe-aici. Când aud iarba foșnind așa ușor, ca de pași de\npisică, și când mă uit sar în picioare… am crezut că și tu o să iai la fugă\nurlând… Da’ de unde, ca și când m-ai fi văzut că țin în mâini un buchet de\nviorele, pe care abia așteptai să ți le ofer, poftiți domnișoară, în semn de\nomagiu si nu… Veselă, fata noastră zice ce mai faci, Niculae?… Ce\ncitești… Parcă citind m-ai fi găsit tu pe mine! Dacă îți fură cineva struguri\ndin vie… Cine să-mi fure… Eu să-ți fur… Ie-te-te! Pe urmă nu că să mă\nscoată ea în tindă, pesemne nu mai avea altceva în minte decât ce văzuse ea\nîn viroagă că țineam eu în mână stând cu fața în sus și ar fi vrut din fată să\ndevină muiere… Noroc că n-am înțeles… Numai la asta vă gândiți, sau\ndacă hai să zicem că nu vă gândiți, asta faceți, sau hai să zicem că nu chiar\nașa, dar asta știți și voi bine, că la altceva nu vă pricepeți… Mă duc și eu\nîntr-o zi la o covergă să cer apă, că mi-era sete și nu mi-a plăcut niciodată să",
  "iau apă cu mine… Nu știu de ce, dar beam apă acasă și la plecare mi se\npărea că n-o să mi se mai facă mie sete până în seară, ce să mai iau cu mine\nurciorul, mi-ajungea că trebuia să alerg după Bisisica, mânca-o-ar câinii,\nbine că s-a dus dracului Achim cu ea la București, o fi belit-o cineva pe-\nacolo… Și nu trecea mult și mi se făcea o sete de tânjeau mațele în mine și\nsoarele, ehe, era sus… Că pe vremea aia nu se făcuse fântâna de la Șanea, și\npână în Frunzări, unde era o fântână, cum să te duci, că n-aveai cui să lași\noile… Noroc că uneori mai trecea câte-un om cu căruța și alergam la\ncapătul lotului și-l întrebam ca un milog: ai, mă nene, apă? Și ăla zicea: am,\ntaică, am! Și marginea căruții, ca la viței și scoteai firul de porumb din\ngăurica ei de lemn și începeai să bei până i se ura omului care se oprise\npentru tine că nu vreai tu să umbli cu urciorul… N-am putut să sufăr să duc\nîn mână ceva, când dam cu sapa îmi venea să mor, fiindcă din palme mă\napuca, îmi venea să urlu, eu cred că aici e ceva, fiindă la armată am făcut\ncarceră, m-au pus să duc o piesă de mitralieră și am dat cu ea în pământ…\nM-a scos sublocotenentul la raportul colonelului, pentru neexecutare de\nordin, perfect, grupa e împărțită în cei ce duc în spinare piesele de mitralieră\nși cei ce nu le duc, de ce să fac eu parte din prima categorie, noroc că au\nvrut să mă facă ofițer fiind membru de partid, dar altădată i-am lăsat fetei\ngeamantanul în stradă, găsise cavalerul… Și m-am dus spre coverga aia să\ncer apă… Când mă uit înăuntru, două dezvelite, nu știu ce făceau acolo, a\ndoua erai tu! Cauți apă și dai de dracu în chip de fată… Cine ți-a băgat ție în\ncap că ești în vorbă cu mine!? Ți-am spus eu ție vreodată ceva? E adevărat\ncă te vedeam pe-aici de câte ori veneam în concediu și una-două ce mai\nfaci, Niculae, ce mai dregi, Niculae, când mai vii pe la Siliștea… Eu abia\nvenisem și ea mă întreba când mai viu… Nu vezi că nu știi nici să deschizi\ngura și să legi și tu două vorbe? Nici măcar nu știu cum arăți, ești frumoasă,\nești urâtă… Cred că ești urâtă, că dacă erai frumoasă ași fi băgat eu de\nseamă… Ia să te văd…“\nDe mult pierise vâlceaua de sub ochii lui Niculae si el se răsuci iar și\nreveni cu fața de la perete pe obrazul celălalt… Când se gândea, lumina\naceea de sub pleoape se stingea sau se amesteca fără formă, cu spirale și\nfluvii unduioase pe măsură ce amintirea punea din ce în ce mai mult\nstăpânire pe el. Acum se făcuse liniște, de-afară se auzea sforăitul rar și\nregulat al tatălui din pridvor și cântecul întrerupt, ezitant, ca un plâns\nsinguratic de ființă părăsită pe lume al unui greier vârât undeva jos pe după\nsobă. Niculae chicoti pregătindu-se de astă dată să adoarmă cu adevărat si",
  "închizând ochii o chemă pe fată s-o vadă cum arăta ea de fapt, Prins de o\ncuriozitate vie și veselă: „Ei, ia să te văd!“ Și întunericul se dădu iar la o\nparte ca un zăbralnic sfâșiat și Niculae văzu un om fumând dus pe gânduri\nși undeva, mai încolo, pe președintele Plotoagă, făcându-i acestui om un\nsemn imperceptibil, cu ochiul. Acela care fuma era Isosică. „Să spună și\ntovarășul Niculae, că e de-aici din sat“, zise Isosică și își luă țigara din gură\nși începu să scuipe mărunt pe ea, învăluit în fumul ei albastru, care brusc se\ntransformă în fum de horn, și alături de horn apăru o barză cu picioarele ei\nca niște catalige… „Te-n… mă-tii“, se supără Niculae, și alungă barza și se\ngândi insistent la Marioara lui Fântână, așa cum o văzuse el de dimineață,\ndar de fapt n-o văzuse, nu-și amintea cum arăta. Culorile însă se turburară\nfără ca să mai iasă ceva din ele, fata nu vroia să apară și Niculae se gândi că\npeste câteva zile avea să înceapă secerișul și mâine și poimâine trebuia să\nțină ședințe cu toți cei care urmau să fie mibilizați să ajute la strângerea\nrecoltei, copiii de vârstă școlară, cu cadrele didactice locale, cu președintele\nPlotoagă, cu Fântână, să stabilească exact și amănunțit cum urma să se\nmacine după seceriș conform situației existente și în general… așa… să-i\ncam… pe toți ăștia din satul lui… care… hm… să nu creadă ei că… Dar nu\nmai avu timp să gândească ce anume nu trebuia ei să creadă și nici să apară\nMarioara s-o vadă și el cum arăta că începu să respire abia simțit, cum e\nsomnul celor foarte tineri, și adormi fără să mai viseze nimic. Se trezi\ndimineața în zori, prea devremne, fără să știe de ce, nedumerit el însuși…\nDar pe urmă își dădu seama că fusese din pricina gândului că iar o să vină\ntaică-său la capul lui să jupoaie jurnalul și se uită pe geam spre pridvor: nu,\nde astă dată Moromete dormea și el… Niculae își trase iar pătura peste\ncap…",
  "PARTEA A TREIA\nI\nÎn acel an secerișul începu tot după legile agrotehnice nescrise ale\nsatului, adică îndată după Sân-Petru, cu toate că, după părerea specialiștilor\nde la raion, grâul era deja copt și trebuia secerat puțin verde, să nu se\nscuture. Oamenii însă rămăseseră la a lor, deși cădeau și ei de acord că așa\ne, se cam scutură el… Și nu mai adăugau: lasă să se scuture, ce atâta grijă\npe voi că se pierde acolo un dublu de grâu la cinci pogoane, mănâncă și\npăsările cerului, ele nu trebuie să mănânce, să trăiască și ele, numai voi\nvreți să trăiți? Ele tot sunt bune la ceva, curăță pământul de gângănii, dar\nvoi la ce sunteți buni? Luați lefuri degeaba să bateți drumul pe la porțile\noamenilor, păcat de încălțăminte. Și în afară de toate astea, pământul e al\nnostru, așa că mai duceți-vă și dracului până una alta, îl secerăm noi când\ncredem noi de cuviință, după agronomia noastră proprie.\nÎn curtea lui Moromete căruța aștepta cu oiștea spre drum, era răcoare,\nluceafărul strălucea pe cer. Era ora somnului cel mai dulce, cel mai adânc și\nmai odihnitor, când oboseala care doboară ființa omului seara e dată afară\nde respirația lui profundă și totală, rară și regulată. Iar această moarte care\nnu sperie pe nimeni începe, o dată cu subțierea cerului și cu sporirea\nlimpezimii stelelor, să-și subțieze și ea stratul gros de întuneric și omul să\npornească în zboruri cu neputință de realizat în viața lui trează, și să-și\natingă dorinți neîmplinite, să-și vindece răni care îl dor… Corpul începe să\ngeamă, brațele izbesc pe cel de alături peste față într-o răsucire violentă, din\npieptul unuia iese chiar un șuierat vesel, un râs singuratic care răzbate din\nlumea lui tainică. Cei în vârstă nu mai au însă somn lung. Grijile unei vieți\ns-au lipit prea tare de ei și odihna lor e mai scurtă.\nCu toate acestea un băiat de vreo cincisprezece ani îl trezi în dimineața\naceea pe Moromete. Intră ușor în curtea tăcută, se urcă pe scara pridvorului\nși se opri în dreptul căpătâiului său. Ilinca și Niculae dormeau în casă cu\nferestrele deschise. Era desculț și în izmene, cu cămașa larg desfăcută până\nla genunchi, fără curea, așa cum arată țăranii în vâltoarea lucrului în timpul\nverii, să poată munci nestigheriți în mișcări. Până și pălăria o purta la fel, cu\nborurile trase în jos de jur-împrejur, să nu păstreze apa ploilor sau praful și",
  "pleava ariilor. El puse fără nici o sfială mâna pe umărul lui Moromete și îl\nmișcă energic.\n– Bâtule, zise, scoal’!\nMoromete se trezi și se uită nedumerit la el.\n– Ce e, mă, cu tine, Sande? Ce cauți aici?\n– Bâtule, zise băiatul aproape poruncitor. Scoal’ în sus și hai la seceră.\n– Ce vorbești, mă! zise Moromete. La care secere?\n– Hai la deal la secere, zise băiatul ca un surd…\n– Da’ ce, zise Moromete minunându-se, terminași tu la tine de secere și\nveniși la mine că nu ai ce face? Cine te-a trimes?\n– Bâta, zise Sande la fel de tare ca înainte și cu un astfel de glas că\nreieșea că bâta asta e mai mare peste toți și nu se stă de vorbă despre\nspusele ei: se face cum zice ea și gata.\n– Da’ ce, zise Moromete în același fel, bâta se boieri și te trimise pe tine\nîn locul ei?\n– Bâta se duce cu mama și m-a trimes pe mine în locul ei.\n– De ce nu te-ai dus tu cu mă-ta! se miră Moromete.\n– Hai, bâtule, hai, că acuși se face ziuă și ne prinde soarele în sat, zise\nSande fără să fi auzit ultimele cuvinte ale lui Moromete care între timp se\nsculase și începuse să-și jupoaie o foită de jurnal să-și facă o țigare.\nBăiatul Alboaicii se dădu jos în bătătură și o luă spre grajd. Casa era așa\nde liniștită, încât părea pustie, Ilinca încă nu se sculase. Moromete se dădu\njos și o luă încet spre grădină. Era noapte plină, nici vorbă de apropierea\nzorilor, stelele nu se răsuciseră în felul în care se văd ele când începe să se\nalbească de ziuă, să fi fost la unul sau două ceasuri după miezul nopții.\n– Mă, ăsta, Țugurlane, zise Moromete întorcându-se din grădină, lasă tu\ncaii în pace, că nu asta e ăl mai greu în dimineața când pleci la secere, să\npui caii la căruță. Ia tu mai bine oala aia cu păcură de-acolo din cui și vin cu\nea încoace să ungem căruța. Pe urmă mai vedem noi ce mai e de făcut. Sau\npe tine nu te cheamă Țugurlan!? zise Moromete cu aerul că în acest caz se\nschimbă socoteala.\n– Pe mine mă cheamă Sande, bâtule, zise băiatul și el cu aerul că asta\nînseamnă mare lucru.\nÎn acest timp Ilinca se trezise și ea; avea o căldare neagră în mână și o\nvărsă de pe pridvor drept în mijlocul bătăturii; Moromete, care fusese cât\npe-aci să fie înmuiat de sus până jos, nu zise nimic, nici nu se uită.",
  "– Tu ce cauți, mă aici? se răsti ea la Sande. Cine te-a trimes? Alboaica\nsau mama?\n– Cea mai bună socoteală, Ilinco, e să-mi arunci apa direct în cap, de ce\ns-o mai prăpădești pe de lături, zise Moromete.\n– Păi mișcați-vă mai repede, că acuși pun de mămăligă și parcă văz că\ntot vă moșmondiți, zise Ilinca.\n– Auzi, mă, Sande, cică noi ne moșmondim! Ia vino tu și pune oala\ncolea.\nIlinca îl trezise și pe Niculae, care spusese de cu seară că vroia să\nmeargă și el, nu să secere chiar până la sfârșit, ci să dea și el câteva ceasuri\nși pe urmă să plece peste loturi, să vadă care era situația și să poată pe urmă\nsă raporteze ce văzuse la raion. Fumul alburiu ieșea nesimțit pe coș, undeva\nîn grădină se auzi un cârâit de păsări, apoi un crau scurt și fata, cu cuțitul în\nmână, intră în curte și porunci tatălui să vină să taie pasărea. Liniștit și\nimportant, Moromete îl lăsă pe Sande la căruță și puse mâna pe cuțit, apoi,\nîntorcând spatele găinii care sărea în sus parcă de veselie că nu mai avea\ncap îl salută de jos pe Niculae ridicându-și pălăria și nu se turbură când fata\nîi spuse să lase parascoveniile și să calce de două ori într-un loc că acuși se\nface lumină și nimic nu e gata. De mult trebuia să fi fost plecați, se și aud\ncăruțele oamenilor.\n– De mult trebuia să fi și secerat, ce zic eu, să-l fi și treierat, zise\nMoromete.\n– Vorbim duminică, zise fata luând pasărea și urcând vioaie pridvorul.\nAprinse apoi focul, puse de mămăligă, opări găina.\n– Niculae, zise Moromete cu intonațiile de autoritate de altădată, vino tu\nsă ungem căruța, că băiatu-ăsta mi-e frică să nu se boșorogească p-acilea,\nmă omoară pe urmă Alboaica, mă pune să-l plătesc ca pe-ăl bun.\nÎn sfârșit Sande se hlizi, înțelegând și el că bâtu-său glumea. Totuși ținea\ncu nădejde cu umerii și cu spinarea căruța, în timp ce Moromete trăgea\nroata până la marginea osiei și cu șomoiogul înmuiat în păcură ungea întâi\nbucceaua și apoi fierul albit de frecatul lui cu lemnul. Se opintiră apoi\namândoi și roata alunecă pocnind la locul ei.\n– Hai să trecem acum la cealaltă, spuse Moromete cu un glas de parcă l-\nar fi invitat la ceva extrem de plăcut. Să trecem s-o ungem și p-aia! Mă\nNiculae, tu ții minte căruța asta?\n– Cum să nu.",
  "– Ei, tot aia e! Ce căruță, a făcut-o săracu Iocan înainte de a muri acum\nzece ani și mai ține zece ani! N-am schimbat eu la ea o piuliță. Era gata să\nrămân fără ea, taman o adusesem nouă de la fierărie și se opriră doi la\npoartă: nu, că să mă prezint cu ea la rechiziție. O să mă prezint, zic, dar nu\nacuma. Fiul meu și-a dat viața pe front, pentru țară, acuma veniți să-mi luați\nși căruța din bătătură. Nu credeți că ați depășit marginea?\nÎntre timp trecuse la roțile din urmă; se opinteau, trăgeau roata afară că\nai fi zis că o să cadă cu căruță cu tot, Moromete fleșcăia cu șomoiogul de-a\nlungul ei, apoi făcea același lucru cu bucceaua pe dinăuntru și apoi pac, o\nîmpingea să alunece la loc cu căpățâna sub loitra. În aer nici gând să se\nlumineze. Undeva într-o grădină îndepărtată se auzi un pâlpâit de aripi și un\ncocoș dădu un semnal lung și insistent. Răspunsul care urmă umplu\nvăzduhul de țipete ca și când corul păsărilor ar fi vrut să alunge astfel din\naer umbrele nopții.\n– Gata, strigă Moromete cu o bruscă spaimă în glas. Mâncarea în căruță,\nbota cu apă. Secerile în cutie, hai, Niculae, să punem caii.\nDar mai era până la cai, nu se neliniști nimeni de glasul lui. Când fu\ngata, Ilinca se apropie și începu să pună mâncarea în cutia desfăcută a\ncăruței. Oala stă bine? Să nu se verse. Vezi că se clatină cutia, înțepenește-o\ncu ceva, că tata știe doar să comande, dar să dreagă o cutie nu vrea. Stai să\nmai leg încă o dată oala, ține-o bine, Sande. Vezi că se freacă tigaia de\nstrăchini, au să se spargă, pune sacu ăla între ele. Ce e cu tigva asta? Urcă-te\nîn pod, Sande, și ad-o pe-aia mare, dar mai repede că au și început căruțele\nsă treacă… Pune și ghioarsa asta de secere, că e bună să strângă tata cu ea\nsnopi. Rogojina n-o luăm? Dacă vine o ploaie? Pune căpătâiul pe cutie.\nMoromete și fiul scoaseră caii din grajd și îi înhămară. Nu erau grozavi\ncaii, erau cam mititei și cam de timpuriu băgați în ham, dar erau buni, erau\nvioi și bine îngrijiți. Unul din ei își ciuli urechile și Moromete îl apucă de\nnări și îl trase în jos și câteva clipe capul lung al calului rămase lipit de\nburta omului în timp ce primea palme posesive pe gâtul lui cam subțirel dar\ntânăr și plin de vigoare.\n– Dă, Doamne, vreme bună, spuse Ilinca băgând printre străchini și\nlinguri niște ceapă smulsă din grădină. Gata, tată! Hai, toată lumea în\ncăruță.\nCapacul cutiei fu închis, se urcară, Ilinca și Sande în spate, pe o cergă\nsub care puseseră paie, tatăl în față pe cutia căruței, cu hățurile și biciul în",
  "mână. Niculae deschidea poarta mare. Căruța ieși, Niculae închise la loc și\npunând cu grijă un picior pe bara răscrucilor se urcă și el alături de tatăl său.\nSe grăbiseră bine, nimeni nu ieșea încă de prin curți… Coborâră spre\nrâu, îl trecură pe undeva pe unde era mai mic, unde apa ajungea doar până\nla căpățâna roții și începură pe urmă să urce dealul spre câmpie. Moromete\nlovea din când în când caii și nu vorbea. După atâția ani de viață pleca la\nsecere fără Catrina și dacă în timpul pregătirilor până să iasă din sat, s-ar fi\nputut zice că mai era o speranță ca în dreptul uliții Alboaicii s-o vadă ieșind\nși în felul ăsta simplu să se întoarcă ea acasă și să uite cu toții ceea ce se\nîntâmplase, urcând dealul această speranță se spulberă, fiindcă ulița\nAlboaicii era pustie și nici urmă de muierea lui, se uită zadarnic de-a lungul\nuliței. Moromete ținea mereu fruntea în jos.\nÎn spatele lor se putea în sfârșit ghici răsăritul, stelele luceau mai tare,\ncerul începea să se albăstrească pe o întindere care cuprindea jumătate din\nel, în timp ce cealaltă dormea încă în negura groasă. Moromete arăta că\nanume nu vrea să se uite și să vadă răsăritul cum făceau Sande și Ilinca,\nstând puțin într-o parte, cu fața într-acolo, deși țineau capetele în jos, cu\nacea expresie a tuturor care se aștern la o trudă de durată și pe care numai\ngândul care o ia înaintea acelei trude cu exact timpul și măsura ei, face\nposibilă ducerea până la cap a efortului. Moromete începu deodată să dea\ndin cap, așa cum faci când cineva spune ceva și îți pare rău că trebuie să\nauzi asemenea cuvinte care nu sunt câtuși de puțin apropiate de adevăr.\n– Ei, ce e? făcu Niculae intrigat, după o lungă tăcere pe care nimeni n-o\nturbura.\nExpresia lui Moromete se schimbă; se întoarse spre fiul său cu o\nînfățișare explicativă:\n– De la bogat ia tot, iar săracului nu-i dă nimic! zise el.\n– Asta ce mai e? zise băiatul.\n– Păi ăsta e socialismul vostru! Fiindcă noi ne ducem acum să secerăm,\nzise Moromete, dar nu mai e rodul muncii noastre al nostru, și nici să zici că\nni-l ia și îl dă ăluia care n-are. Înțelegi dumneata?\nNiculae tot nu răspunse, se vedea că el însuși se gândea la ceva și că\nspusele tatălui nu-l stinghereau, putea să asculte și în același timp să le aibă\nîn minte apropiate pe-ale lui… Peste câmpie, totul era nemișcat și curând\nintrară pe un drum de plan, printre ziduri galbene de grâu și după o vreme\nopriră. Ajunseseră. Grâul, cu spicul plecat, parcă îi aștepta. Moromete lăsă\ncaii pe seama băiatului și începu să jupoaie iar o foiță de jurnal. Sande și",
  "Ilinca se dădură din căruță și își schimbară îmbrăcămintea cu haine proaste.\nNimeni nu vorbea. Numai caii turburau liniștea câmpiei sforăind din când\nîn când cu botul în grâul crud, amestecat cu iarbă, pe care Niculae îl tăiase\nrepede și li-l punea la spatele căruței. Când nu sforăiau, tăcerea câmpiei\nnemărginite era așa de mare că li se auzeau fălcile măcinând.\n– În tot ce spui tu, zise întru târziu Niculae, un singur lucru scapi din\nvedere.\nMoromete nu se grăbi să întrebe care. Era chiar posibil ca să-i scape lui\nceva din vedere și mai ales un singur lucru, și anume, pesemne, cel mai\nimportant?\n– Ei, care? zise el în cele din urmă, curios mai mult de formă.\n– Faptul că pământul ăsta pe care calci nu e al tău, zise Niculae.\n– Dar al cui?! zise Moromete deodată alarmat.\n– Tot ce e proprietate se desființează, inclusiv pământul, tăie glasul lui\nNiculae, și pronunțând aceste cuvinte el se uită în zare posomorât, ca un\nemisar care știe dinainte ce vaiete și plâns de femei aduce el cu sine; dar tot\nceea ce ținea de puterea lui era doar să fie drept, să desființeze adică peste\ntot fără excepție proprietatea, pentru ca durerea și izbăvirea să fie generale.\nSau crezi, continuă el, că la orașe construim socialismul și desființăm\nproprietatea și la țară vă lăsăm pe voi de sămânță!? Nimeni n-are drept\nasupra a nimic, decât asupra muncii brațelor sau a minții lui. Iar pământul a\nfost la început liber ca și omul și trebuie să redevie liber.\n– Crezi, zise atunci Moromete, că omenirea asta, de când e ea pe\npământ, n-a știut să trăiască și venirăți voi s-o învățați?!\n– Asta în orice caz! răspunse Niculae.\n– Adică voi sunteți mai deștepți decât tot globul?\nȘtia bine acum cum era cu rotunzimea planetei, tot se alesese și el cu\nceva că îl ținuse pe Niculae la școală, atât cât ținuse. Niculae pufni:\n– Și ce te miri așa? Sigur că suntem mai deștepți.\n– Cu Stalin în cap?… zise Moromete și pronunță numele cum ar fi zis\nMarin.\nȘi se enervă brusc și porni din loc, o luă încolo pe drumul de plan cu o\nțintă foarte precisă; se opri la marginea unui lan de porumb și rămase câtva\ntimp cu spatele întors. Când reveni, fata îl luă la rost:\n– Hai, tată, lasă acuma discuția, îi zise, pune mâna și taie de legături, cât\ne grâul jilav, ce aștepți, să se urce soarele la nimiezi?\n– Unde-o fi văzut fata asta soare, eu nu înțeleg! răspunse Moromete.",
  "Dar se urni și puse mâna pe secere. Moromete se uită lung la fata lui\ncum făcea pârtie cu Sande în zidul des. Începuseră, fără codeală, secerișul.\nNiculae legase caii cu opritorile și le tăia înainte grâu verde, de pe margine,\namesticat cu iarbă.\n– Păzea! exclamă în sfârșit Moromete, dar tot fără să se uite.\nIlinca și Sande se uitară înapoi. Într-adevăr, la răsărit norii se dădură la o\nparte și la marginea orizontului apăruse buza roșie a discului solar. Deodată\nîntreaga lume se schimbă, peste întinderea de spice începu să joace o\npulbere care era când aurie, când albicioasă, amesticată cu reflexe albastre\nși verzi, când strălucitoare de rouă pulverizată parcă și în aer, nu numai\npeste spice și porumburi, de mâinile invizibile ale dimineții. Soarele ieșea\nimplacabil și triumfător punând astfel capăt acestei ore nesigure de pe\npământ când nu e nici noapte, nici zi, și găsindu-i pe oameni gata aplecați la\nrădăcina spicelor, celebrând, pe lângă un vechi blestem, țâșnirea de foc a\nrazelor lui.\nII\n– Ia spune, tată, ce e cu Vasile ăsta din Cotocești, zise Niculae tăind cu\ntatăl său grâul înalt din capul locului, anume pentru legături. Alaltăieri era și\nel acolo în pridvor, ce vrea? Nu, că să-mi spună nu știu ce!\n– Ce să-ți spună? zise tatăl după un timp, curios.\nDupă cât se părea la asta se gândise deci Niculae pe drum și din pricina\nasta nu spusese el nimic despre definiția pe care tatăl său o dăduse\nsocialismului. Drept răspuns Niculae adresă o înjurătură fără fereală dintre\ncele care dezvăluia ura ascuțită și inexplicabilă, și prin care i se dorea acelui\nVasile, întoarcere la origine, în maică-sa, și anume să se bage singur acolo\nde nenorocit.\n– Da’ ce ți-a făcut, mă, ce-ai cu el, se miră tatăl. Parcă n-aveai nimic cu\nel…\nNiculae nu răspunse\n– Că niște aspecte, că nu știu ce, ce-mi spui mie, spune acolo în\norganizație că d-aia aveți organizație de bază.\nMoromete făcu doi pași mari și strânse grâul secerat de fi-său și îl făcu,\nadăugând pe al său maldăr. Era plin de mană și mâinile lui bătrâne și\nvânjoase se înnegriseră de acest polen care în aer, când era scuturat, parcă\nera pulbere de aur galben. De la distanță, din lanul vecin, țâșni în sus, cu un",
  "zburătăcit gras de pasăre grea, o prepeliță și căzu în grâu mai încolo, într-un\nloc nedeterminat. Niculae lăsă tăiatul și uitându-se atent, asemeni câinilor\nde vânătoare spre locul nesigur de unde zburase pasărea de câmpie, intră în\ngrâul vecinului și începu să meargă prin el. Deodată se opri.\n– Le-ai găsit? întrebă tatăl.\n– Da.\n– Câte sunt?\nNiculae nu răspunse, se aplecă jos și nu se mai văzu. Tatăl se duse și el\nacolo și se uită. Ca o mică minune apăru sub ochii lor un cuib cu ouăle\npestrițe, împletit din frunze fine de paie de grâu, descoperit și fără apărare,\nîn această lume înaltă, în care firele de grâu semănau cu o pădure și cei doi\noameni, cu două animale uriașe. Ei se uitau la el fără să pună mâna, stând în\npicioare tăcuți, ființe blânde care ocroteau, după felul cum dăduseră și\nțineau spicele la o parte, acest miracol latent din care aveau să zboare mai\ntârziu niște păsări.\n– Face și ea pui, numai să nu-i mănânce vreun câine, zise în cele din\nurmă Moromete, și se urniră și se întoarseră la locul lor. Spune, mă,\ncontinuă apoi, puțin agasat, ce-ai cu el, nu știam că ai ceva cu el, ce ți-a\nfăcut?\n– Nu mi-a făcut nimic, dar s-au învățat toți, nu intri bine într-un sat și\ndai de-ăștia care au nu se știe ce, ba cu președintele, ba cu secretarul\norganizației. Ca și când un președinte ar putea să le facă pe plac la toți.\nRidică problema acolo în organizație, dacă ai ceva și nu ești un fricos\nnenorocit. Dacă ești, du-te în…, nu veni la mine să mă lupt eu pentru tine.\n– Bine, zise Moromete, dar ce ți-a făcut, ce-ai cu el?\n– N-am nimic cu el, zise Niculae tăind cu mișcări regulate grâul înalt, de\njos de tot de la rădăcină. Și reluă: Vine în pridvor și stă și nu zice nimic și\npe urmă nu, că vrea să-mi spună… Să zicem că are dreptate și că spusele lui\nnu sunt minciuni. Ei și? Așteptă să vie raionul de partid și să-i rezolve lui\ntoate problemele?\n– Da’ ce tu ești raionul de partid? zise tatăl. Ești și tu un om și poate că o\nfi vrut și el să-ți spună ceva. Nu trebuie să te porți așa cu cineva, că ăsta nu\ne ca Gae, să-ți intre în curte și nici bună-ziua să nu-ți dea. Ce-ai cu el, ce ți-\na făcut?\nTatăl era acum curios și fiul lui răspunse agasat:\n– N-auzi că nu mi-a făcut nimic, nu-ți spusei?\n– Când îmi spuseși?",
  "– N-am nimic cu el, dar lasă că-l știu eu, zise fiul, veneam odată de-\nacasă și mă duceam pe izlaz, pășteam caii cu Marin al lui Țugurlan și\ndimineața îi păștea el și după-masa eu. Și când viu îl găsesc pe Marin al lui\nȚugurlan plecat și caii lăsați până viu eu unuia al lui Pretorian, băga-l-aș în\nmă-sa și pe-ăsta, care sta ca un tâmpit lângă un tufan și caii ieșiseră de pe\nmiriștea lui și intraseră pe o miriște a lui alde Năstase Rădulescu și pășteau\nacolo. Eu am crezut că aia e miriștea ăstuia care îl găsisem acolo, al lui\nPretorian, că i-am văzut și caii lui acolo, stăteau și pășteau împiedicați…\nCând mă uit eu, cine venea de la capătu-ălălat al lotului? Asta, Vasile, nici\nnu știam cine e și „Bă, ăsta al lui Moromete, zice, de ce paști, mă, caii pe\nlocurile noastre?“ Și când îmi trântește două palme peste obraz mi-a sucit\ngâtul și m-a zvârlit cât colo cu cracile în sus. „Mă nene, zic eu, eu n-am fost\naici când au intrat caii pe miriștea voastră, Marin al lui Țugurlan sau ăsta i-\nau băgat“, dar el nici nu m-a auzit, și m-am uitat la el să văz dacă dă și în\năla al lui Pretorian, că erau și caii ăluia pe miriștea lui. N-a dat, i-a scos\năluia caii de pe lot și s-a dus în… mă-sii fără să spună nimic. O lună\nîntreagă m-a durut gâtul, dar nu l-ași fi ținut minte dacă l-ar fi cârpit și pe-\năla al lui Pretorian, că ăla lăsase caii să intre pe miriștea lor! Nu, ăluia nu i-a\nspus nimic, nici nu s-a uitat la el. Ori i-a fost frică de el, ori înseamnă că\navea ceva cu mine și nici nu spun că în viața mea n-am luat așa palme de la\ncineva.\n– Ai luat tu, nu zi așa, replică Moromete, ți-am mai dat și eu din când în\ncând… Și ți-au dat mai ales oamenii colo în fața primăriei! Ce, ai uitat?\n– Nu țin minte, răspunse fiul cu nepăsare, dar pe-ăsta îl țin minte.\n– Da’ câți ani aveai tu atunci și câți avea el?\n– Era în anul când nu mai m-am dus la școală. Taman în toamna aia,\nvenise pe izlaz cu caii și ăsta al lui Parizianul, Gheorghe. Nu știu dacă e mai\nmare ca mine, da’ și eu ce m-a apucat de-am stat ca un prost și nu i-am sărit\npe urmă în cap. Nu știu, mi-a frică, m-a luat fără veste…\n– Mă Niculae, zise tatăl intrigat, de când te știu eu, de când ești băiat\nmare și ai făcut și tu armata și atâtea înjurături n-am auzit din gura ta.\nFiul nu zise nimic.\n– Urât mai înjuri, Niculae, zise și Ilinca, dar parcă cu admirație și nu cu\nreproș. Și continuă, în timp ce mâinile îi mergeau parcă singure tăind\nspicele și făcându-le poloage: Pe vremea aia trăia maică-sa și nu ajunsese\nce-a ajuns mai pe urmă, să-l bată verii cu biciul pe miriște, zise ea.\n– De ce îl băteau? întrebă Niculae.",
  "– Din te miri ce. Odată pierduse calul cu căpăstru, și l-au bătut pentru\ncăpăstru-ăla de-a zăcut o săptămână în pat nu mai putea să meargă.\n– Bine i-au făcut, zise Niculae, știu ei de ce l-au bătut, asta cu căpăstru\nzice lumea, dar de știut știe numai ăla cari era acolo. Degeaba nu l-au bătut\nei.\n– Așa o fi, zise tatăl, dar pe mă-sa ei au omorât-o, toată lumea știe. Cum\na fost, Ilinco?\n– Vă găsiră acuma poveștile, zise Sande care nu înțelegea felul ăsta de\nmuncă, deși era și el băiat mare. Până acuma, zise el mai departe, nu\nvorbirăți și vă găsi acum vorbitul.\n– Cu mă-sa a fost așa, că întâi pe alde tată-său veni de-l omorâră cu\nbătaia, zise totuși Moromete cu aerul că facerea legăturilor îi permitea\nfoarte bine să și muncească, să și povestească.\nNiculae îi tăia grâul și i-l făcea maldăr și Moromete făcea legături, le\npuneau alături făcând alt maldăr și în acest timp îi spunea fiului povestea lui\nVasile și a părinților lui, neam cu Năstase și Aristide. Vasile ăsta copilărise\nîn familia unchiului cel mare, Năstase, de ai cărui fii, Dan și Ștefan, Vasile\nera și astăzi legat. Năstase și Aristide, frații mai mari ai mamei lui Vasile,\nfuseseră împroprietăriți după primul război mondial și se pricepuseră nu\nnumai să-și păstreze întregi loturile lor de pământ, dar să și ajute altora să\nscape de ele, cei care după împroprietărire se înglodaseră în datorii prin\nbănci să-și cumpere unelte și vite. Năstase, și de la el Aristide, învățase în\ntimpul războiului, pe care îl făcuse la intendență cu gradul de sergent, cum\nse poate ca fără să furi cuiva avutul sau banii din buzunar, să-l faci să vie el\nsingur să ți-i dea și încă să nu uite toată viața binele pe care i l-ai făcut ca\nunul care n-ai pregetat ca alții să-l ajuți la nevoie. În anii de după primul\nrăzboi începuseră să circule prin sate tot felul de hârtii numite polițe,\nscadențe, ordine de licitație și altele asemenea, care erau ele niște hârtii mici\nși colorate ca niște jucării de copil, dar pe baza lor niște necunoscuți care se\nascundeau sub denumirea de „Creditul Agricol“ sau „Banca\nMarmoroschblanck“ puteau să-ți vândă pământul și să rămâi pe urmă de\nizbeliște, fiindcă boier să te duci la curtea lui să-ți dea de lucru nu mai era și\nrămâneai muritor de foame cu copiii pe drumuri. Ei, și se iviseră ăștia,\nNăstase mai ales, Aristide doar la început, te duceai la ei, uite, măi Năstase\nsau Aristide, așa și-așa, mă scoate la vânzare, ce fac eu. Cât datorezi? Atât\nși atât. Păi de ce să-ți vândă ție locul la licitație și să pierzi la el jumătate și\nsă nu-mi vinzi mie o jumătate din el și să pierzi doar un sfert? Oameni",
  "săritori, își dădeau vita din bătătură să-ți facă ție rost de bani să nu pierzi\nlotul, puteai să-i mai uiți? Pe mulți au scăpat de la nevoie și s-au înmulțit, s-\nau adunat acolo în Cotocești și și-au făcut case în spatele bisericii, Năstase\nare chiar o strană a lui personală și o icoană mare de argint în altar… Mama\nlui Vasile s-a măritat tocmai în timpul când se făcea împroprietărirea\ngenerală, imediat la doi-trei ani după primul război mondial și ăla pe care l-\na luat ea, unul Ilie al Moașei, cu toate că făcuse și el războiul, n-a fost\nîmproprietărit, nu se știe de ce, nu s-o mai fi ajuns pământul, că alții au luat\nlot de opt pogoane, alții de șase și unii au rămas și fără, și atunci a lăsat-o pe\nasta a lui Răduleascu și s-a însurat cu o văduvă de război care primise un lot\nde opt pogoane. Văduva însă avea copii și ăștia, cu toate că nu erau mari, au\nînțeles ei sau i-a învățat cineva că mă-sa le va aduce frați vitregi de la un\ntată care n-avea lot și vor trebui, când s-or face mari și s-or însura, să\nîmpartă cu ei lotul mamei. Ei sau neamurile, sau ei cu neamurile cu tot,\nfăcură ce făcură și îl goniră din casă și ăsta trebui să se întoarcă la nevasta\ndintâi. Mama lui Vasile îl primi dar în loc să stea la locul lui să se\nmulțumească cu ce avea de la ea, câteva pogoane de pământ, se amestică în\naverea fraților nevestei, pretinzând nu se știe ce pentru casa părintească și\nîncă ceva din pământ, spunând că din munca ei trăiseră toți și că trebuie să-i\nplătească pentru asta, lucru care nu era deloc sau nu era întru totul adevărat.\nFără să facă gălăgie frații Rădulescu încercară cu binișorul să-i bage\nnerodului mințile în cap, dar fiindcă acest lucru nu le izbuti, atunci hotărâră\nsă i le scoată. Îl bătură cu ciomegele într-o noapte atât de răul că nu mai\nrămăsese Ilie al Moașei zdravăn și după câțiva ani muri cu zile. Mama lui\nVasile nu se mai mărită, trăi în casa părintească împreună cu fratele ei mai\nmare și îl crescu pe Vasile o dată cu copiii acestuia. Muri și ea după vreo\nzece ani și unii spuneau că tot din pricina neamurilor… Vasile avea o\ngrămadă de veri și verișori de-al doilea și de-al treilea, bunici și unchi, și\nera la rândul lui văr și fin și nepot de bunic și nepot de unchi și nepoțel de\nbunică, de tușă, de țață… Cât trăise maică-sa muncise ea pentru el și îl\npăzise de aceste rubedenii, dar după ce ea muri, nu mai avu cine să-i țină\ngrija. „Vasile, du-te până la tușă-ta Steliana că are ceva cu tine…“ „Vasile,\nmănâncă și du-te până la unchi-tău Traian…“ Băieții de seama lui se jucau\ncu zăpadă în drum spre școală, se scăldau vara în pădure și se luau cu caii la\nîntrecere. Vasile stătea seri întregi și legăna copilul Tușei Steliana, zile\nîntregi învârtea la o sucală de răsucit cânepă, iar vara păzea vitele multe ale\nlui unchiu-său Năstase și ale altora din neamul lor, oile mai ales, și lumea îl",
  "vedea seara cum se întorcea cu cârdul de la păscut și sta să le aleagă de miei\nși să le bage în curțile rudelor. Maică-sa nu muri fără să-i blesteme, așa\nspun femeile care au stat la capul ei în ziua când s-a dus… Stătea în odaia ei\ncu ușa închisă și zăcea și cică era rău și una dintre ele a vrut să cheme\nrudele și ea a zis s-o lase să moară barim liniștită, dacă de trăit n-a avut\nparte de liniște. Una din ele a întrebat-o să spună ce are, de ce suferă, dacă o\ndoare ceva și ea a spus că n-o mai doare nimic și i-a spus uneia să-l întrebe\npe popa: după ce moare omul se duce drept în rai sau se mai chinuiește cine\nștie pe unde? Aia a ieșit și ea până afară, a stat nițel pe la poartă și s-a întors\nși i-a spus că părintele a zis că pe om îl ia îngerul chiar din pat și îl duce la\nlumină în rai. Stă la fereastră și așteaptă și când vrea Dumnezeu îi spune\nîngerului să vie la căpătâiul tău și să te ia. Muierea care a povestit zice că ea\ns-a speriat spunând vorbele astei, fiindcă tocmai atunci s-a zbătut craca de\nmăr de la fereastră și în curte a zbughit-o un purcel la fugă. Mama lui Vasile\ncică nu s-ar fi speriat deloc, sta întinsă în patul ei și a început să spună cum\ns-a întâmplat cu boala ei, ce i-a făcut într-o zi Dan, ăla mare dintre copiii lui\nfrate-său. Parcă i se înfipsese un cuțit în șale și ăla mâna căruța, se duceau\nsă culeagă fasolea la deal. „Oprește, mă, că mor!“ i-a zis. „Ce să opresc,\nzice, se usucă fasolea colo, vreai s-o culegi pe soare, să se scuture, ori\nsunteți nebuni?“ Pe urmă cică l-ar fi chemat pe Vasile la ea și i-ar fi\nblestemat pe frați în fața lui. Că să n-aibă încredere în rude fiindcă rudele\ndacă te văd plângând îți mai îndeasă și ele una să plângi mai tare și dacă te\nvăd râzând, te pun la muncă, zice că d-aia râzi, că ești prea odihnit. Și dacă\ni-o fi foame sau sete să nu le ceară verilor, să-și ia singur și să aibă grijă să\nnu-l vază ei, să-i scoată pe nas și îmbucătura de pâine… Or să-l bată! Să\nstrângă și el din dinți și cât o trăi la ei, să nu umble în fața lor cu fruntea jos,\ndar nici sus să n-o țină, până s-o face și el mare și o să scape de ei. Fiindcă o\nsă scape, i-a blestemat ea, să moară de tineri, și copiii și tat-său și praful și\npulberea să se aleagă din toți…\n– Și s-a ales? zise Niculae, când Moromete se opri.\n– N-ași zice! răspunse tatăl. Astă-iarnă, reluă el, a vrut Vasile să scape\nde ei, zicea că fac gospodărie colectivă și el se înscrisese să se ducă acolo,\nau venit ăia doi peste el acasă, că el are o casă mai mică exact în spatele\năleia mari a lui Năstase, i-au făcut-o alde verii lui când s-a însurat Vasile cu\nFlorica lui Ciupăgeanu, și lumea spune că Dan i-a tras o palmă Florichii și\ncând Vasile a sărit la ei, ăia au scos cuțitele. Era și o fată acolo de la uteme,\ncică ar fi lovit-o și pe aia prin geam cu o cărămidă, i-ar fi spart capul. I-au",
  "arestat, dar nu-ș’ ce-au făcut ei și ce-au dres, c-au scăpat… Știe el ce spune,\nVasile ăsta, încheie Moromete, când zice de-ăștia de la sfat, de alde\nPlotoagă și Isosică, fiindcă vezi cum vine, dacă ei nu s-ar fi opus să se facă\ngospodărie o făceau ăștialalți, alde Fântână cu Mantaroșie, că Mantaroșie n-\nare nimica, și Vasile intra și el acolo și scăpa de veri. Nu erau ei mulți, dar\npatruzeci-cincizeci de neisprăviți tot se găseau și se chema că sunt. Acum ai\nînțeles?\n– Am înțeles, răspunse Niculae înfigând secerea în maldărul de grâu și\nștergându-și fruntea de sudoare. Apoi după câtva timp, schimbă subiectul.\nVăz că ai cea mai înaltă părere despre Isosică și Plotoagă și numai de\nformă, așa, zici că sunt așa și pe dincolo.\nMoromete tăcu o vreme, luat prea repede și neînțelegând despre ce e\nvorba. Înainta câțiva pași și culese niște spice, care rămaseră apoi întregi ca\nniște flori cu tija delicată în mâinile lui vânjoase.\n– Vreai să spui că dat fiind că Isosică și Plotoagă sunt contra gospodăriei\nîi consider oameni cu scaun la cap? zise el întru târziu, puțin mirat că se\nputuse trage o asemenea concluzie din spusele lui.\n– Da, asta vreau să spun, zise Niculae.\n– Părerea mea, spuse Moromete cinstit, e că erea mai bun Gae. Îl știi pe\nGae?\n– Îl știu.\n– Ei, ăla să fi văzut om! Nu sta el la discuție cu tine, ca alde Isosică! Bă,\nfăcea, pe mă-ta și pe tac-tău, și te și lua de guler și te da pe mâna\nmilițianului.\n– Nu mai spune, zise Niculae ironic. Și de ce?\n– Parcă mai știai de ce!? se miră Moromete. Te pomeneai la miliție și\ncând ajungeai acolo mai găseai și pe alții, îți mai venea inima la loc…. Unii\nmai râdeau, alții mai glumeau, alții că lasă că vine el Gae și vedem noi ce-\nare cu noi. Și venea Gae: Ce să aibă! Ereau de-ăia care mai vorbeau și ei\ncum vorbesc și eu cu alde nean-tău Matei, alde nean-tău Giugudel, alde\nnean-tău Cristache al Joachii când vin pe la mine și stăm în pridvor. Dare în\njudecată, făcu-vă și dregu-vă, pentru ascuțirea luptei de clasă contra\nregimului. Înaintarea lor sub stare de arest la raion, să se învețe minte! Tu\ntrebuie să știi, că ești acolo, mai zise Moromete. Sau tu nu te ocupi cu\npartea asta?\n– Nu mă ocup, zise Niculae.",
  "– Ei, și veniră și-l schimbară pe Gae, veni alde Plotoagă și Isosică.\nMoromete se strâmbă, nemulțumit: nu sunt buni! ăsta, Isosică, are și el un\nbăiat și vine într-o zi pe la ei Sița a lui Tăbârgel, mă-sa lui Isosică adică,\nbunica băiatului. Și-l spune lui tat-său că uite ce-a făcut ăla, erea pe la ea a\nPinții, femeie bătrână, o creștină, dar de, oameni mai cu stare: trecută recent\npe listă și nu-ș’ce îi zice ea băiatului ea: taci din gură, zice, bestie\nchiaburescă. Ia vino-ncoace, mă, zice Isosică băiatului și îl pune cu burta pe\nprispă și se desface la curea. Dă izmenele jos, zice, să nu-ți prăpădesc\nizmenele, ăla urla, aoleo aoleo că nu mai fac și aoleo că așa ne-a citit și\nînvățătorul la școală din cartea de citire. Făcu-i și dregu-i și învățătorului\năla, zice Isosică, dar pe urmă nu l-a mai bătut că a văzut și el că așa erea\ntrecut în carte, nu mințea băiatul. Da va să zică rezultă că Isosică nu e bun?\nNici nu-l văz eu că apucă toamna și-l dau alții jos… Bine i-ar face, băga-l-\nași în mă-sa, încheie Moromete pe neașteptate, că au pus pariuri ei doi, cu\nPlotoagă, pe vedre de țuică și de vin, pe mine că mă duc legat la raion și pe\ntine că te coboară…\n– Ce vorbești, zise Niculae ironic. Și puse secerea jos. Eu am plecat, mai\nzise.\n– Du-te, măi tovarășe, îi răspunse Moromete convenind, uite, ia-o pe-\naici, dai de barza-aia de-acolo care vine încoace. Stai și tu de vorbă cu ea,\npoate te învață să te însori și tu…\nÎntr-adevăr se vedea înaintând rar pe firele ei de picioare, mergând prin\ngrâu, o barză singuratică cu penele în culori și cu ciocul lung și roșu\nconstituind parcă împreună cu corpul ei ca un ou mare și picioarele înalte și\nroșii, o figură geometrică vie, un desen mișcător prin lanurile lungi\nașternute pe câmpia nemărginită. Era încă răcoare, era ora când rouă încă nu\nse uscase. Se auzea doar din când în când pitpalacul. Ciocârlia încă dormea.\nIII\nRaionul își trimisese în aceste zile prin sate toți activiștii organizațiilor\nde masă și Niculae întâlni pe cineva chiar în cea dintâi dimineață a\ncampaniei când porni pe câmp de la locul tatălui său, după răsăritul\nsoarelui. Era o fată îmbrăcată în pantaloni și ai fi zis de departe că e unul\ndin acei băieți care începeau să se vadă din ce în ce mai des prin sate, pe\ntractoare, și când Niculae o întrebă cine era și unde îi era tractorul, ea\nrăspunse că nu e tractoristă, e de la U.T.M., dar că se pricepe și la tractorie.",
  "O luară împreună pe la capetele loturilor și Niculae călca rar și se uita\ndrept înainte peste lanuri, oprindu-se din când în când în dreptul câte unui\nom, dând bună-dimineața la toți, schimbând cuvinte despre numărul\npogoanelor aceluia, valoarea spicului strivit în palmă, a boabelor pe care le\nsuflau de pleavă trecându-le dintr-un pod de palmă în celălalt și le aruncau\napoi în gură amestecându-le ca pe niște mieji… Fata îl însoțea cu un vag aer\nde subalternă – tovarășul era de la raionul de partid, ea era doar de la\nU.T.M. – se oprea o dată cu el, se uita direct la țărani cu o privire sigură de\nsine în care nici o clipă nu licărea îndoiala asupra rosturilor ei printre acești\noameni sau asupra importanței prezenței ei acolo, ca și când de când lumea\nțăranii ar fi fost astfel însoțiți de alții mai înțelepți decât ei și fără de care\nexistența lor de țărani nici n-ar fi fost posibilă.\n– Foarte bine, exclama Niculae din când în când între două opriri,\nuitându-se mereu înainte, preocupat, până ce într-o vreme fata îl întrebă\ndespre ce era vorba și el răspunse: Foarte bine că te pricepi și la tractoare,\nzise el.\nȘi se opri iar în dreptul unuia pe care îl cunoștea, îi dădu noroc, dădu\nmâna cu el și o arătă cu capul pe utemistă.\n– Se pricepe și la tractorie, zise el.\nȘi porni mai departe spre ținta lui care nu era grabnică, și pe care n-o\nuita în opririle lui ici-colo. Se încrucișară la un moment dat cu alți doi\nactiviști, se salutară și în mod ciudat fata, deși tresărise la vederea lor și se\narătă chiar bucuroasă de întâlnire, nu rămase cu ei, își continuă drumul\nalături de Niculae. Avea acum o privire întoarsă în sine, atentă la ceva ca și\ncând s-ar fi apropiat parcă momentul să-și facă datoria pentru care fusese\ntrimisă aici și se pregătea gândindu-se cum să înceapă fără să dea greș.\n– Tovarășe Niculae, zise ea deodată, am și eu un fost utemist aici care\nabia a devenit membru de partid, ași vrea să vă spun ceva despre el.\n– Spune, tovarășă, răspunse Niculae binevoitor.\n– A fost unul dintre cei mai serioși utemiști din raion, trebuie să-l știți,\ncă sunteți de-aici, e vorba de Vasile al Moașei. M-am întâlnit ieri seară cu el\nși am stat de vorbă. Mi-a spus că a încercat să vă spună și dumneavoastră,\ndar l-ați sfătuit să se ducă mai bine în organizație și acolo să discute.\n– Da, așa i-am spus și foarte bine ar fi să facă așa, zise Niculae trecând\npe lângă un cap de lot unde salută și fu salutat ca o veche cunoștință, dar el\nnu se opri și continuă: nu crezi?\n– Ba da, dar el avea ceva să vă spună în legătură chiar cu organizația.",
  "– Ei, ia spune, despre ce e vorba? zise Niculae rece.\n– Nu pot să vă spun, că mergeți prea repede. Am venit special să caut,\nm-am gândit că trebuie să fiți pe-aici…\n– Bine, am să merg mai încet… Spune.\n– E aici un om pe care îl cheamă Adam Fântână, începu fata, și astă-\niarnă tovarășu’ ăsta – e responsabil al morii – s-a dus la raion și s-a lăudat el\ncă sunt condiții coapte să se înființeze și în Siliștea o gospodărie colectivă.\nFoarte bine, i-a spus raionul de partid, formați un comitet de inițiativă și\nîncepeți munca de atragere. Am fost mobilizați și noi și am venit aici tot eu,\nera prin februarie. Ce se întâmplase? Comitetul era format din oameni care\nnici unul nu vroia gospodărie, dar ca nu cumva Fântână să reușească au\nintrat toți în comitet, tovarășul președinte Plotoagă, tovarășul Isosică, noul\nsecretar de organizație…\n– Cine fusese vechiul secretar?\n– Fântână, care era și referent la sfat. Păi tocmai asta era, zise fata cu\nînsuflețire. Fântână vroia să dovedească, înțelegeți, că n-a fost bine că l-au\nschimbat pe el din funcția de secretar și și-a zis că o să facă el o gospodărie\ncolectivă în sat și o să vadă atunci tovarășul secretar Ghimpețeanu de la\nraionul de partid cât a greșit în ceea ce îl privea.\n– Ia să stăm jos colea pe dâmbul ăsta, zise Niculae. Să văd și eu despre\nce e vorba.\nLa treizeci de metri mai încolo, la rădăcina unui zid galben și înalt de\nspice, lega snopi, nevăzut, un țăran. El auzi tot ce se spuse…\nFata se așeză pe dâmb cu spatele la lanul înalt de grâu și Niculae lângă\nea.\n– Fântână, continuă fata, a avut o idee bună, să atragă în special tineretul\ncare nu era așa legat de proprietatea privată cum erau cei mai bătrâni și s-a\npomenit lângă el cu Vasile ăsta gata să facă și el parte din comitet. Mergeau\nprin sat, Fântână, Zdroncan, secretarul sfatului și Isosică și lucrurile se\npetreceau așa, Fântână, vorbea, ducea muncă de convingere și ceva mai în\nspatele lui, Isosică sau Zdrocan clădeau așa din cap uitându-se la țăran,\nadică nu, nu era nimic de bază, erau vorbe fără rost ale lipoveanului, nici\ndiscuție că ei, Isosică sau Zdroncan sau Plotoagă, erau contra. Și țăranul se\nprefăcea și el că ascultă, dar în timpul ăsta se scărpina pe spinare lângă\nsobă. Și atunci, le-a venit ideea lui Isosică și Plotoagă să-l compromită rău\npe Fântână în fața raionului și l-au lăsat să organizeze o adunare festivă la\ncare urma să înceapă înscrierea în nouă gospodărie colectivă din raion. Au",
  "venit vreo sută de inși, au venit și câțiva activiști de la regională, dar nu\nprea mulți, n-au lăsat ei să vină chiar multă lume din partea raionului sau\nregionalei, că nici așa nu era bine, ieșeau și ei prost, au aranjat-o să vină\ndoar să vadă și dacă totul avea să iasă bine, la sfârșit urma să aibă loc și\nadunarea cea mare, cu tovarășul Ghimpețeanu de la raion, cu ziariști și cu\noameni care să filmeze… A ieșit ceva, cum să vă spun… Nu s-a înscris\nnimeni, țăranii au ieșit afară și a rămas doar Fântână în mijlocul sălii,\nstrigând că el stă pe poziție și să vină să se grupeze toți în jurul lui. Nu s-a\ngrupat nimeni. Ei, și atunci s-a sesizat tovarășul Ghimpețeanu și a trimis doi\nactiviști să stea aici și să ajute și a trimis-o și pe ea, din partea raionului\nU.T.M. Când a venit în Siliștea în dimineața aceea a aflat că nici măcar\nVasile nu mai vroia să facă parte din comitetul de inițiativă și a fost trimisă\nla el acasă să vadă despre ce era vorba. Acolo a aflat de la nevasta lui o\nistorie întreagă, dintre Vasile și verii lui, cum veniseră cu o dimineață\nînainte și ăștia îi pretinseseră să nu se înscrie, altfel îl dă afară din casă, un\nbordei mic din spatele lor, făcut cică pe pământul care nu era al lui. S-au\nluat la ceartă și a zis și ea ceva, nevasta lui Vasile, și ăla mare, Dan, i-a\ncârpit una peste obraz. Vasile a sărit la el: „Mă, zice, de ce dai tu în nevasta\nmea?“ Dar n-a putut să-i facă nimic, că ăia erau doi, au ieșit pe ușă înjurând\ncă dacă îl prinde că se înscrie vede el pe dracu… Vasile avea un hectar de\npământ de la maică-sa, dar cică nici ăla nu era pe numele ei.\n– Asta mi-a povestit-o nevasta lui Vasile, că pe el nu l-am găsit acasă,\ncontinuă activista U.T.M. Am stat și m-am gândit cum aș fi putut interveni\nși l-am așteptat pe Vasile să vorbesc cu el și să văd el ce spune. Mi-am dat\nseama că în situația în care se afla el gospodăria colectivă era o scăpare, și\ncă ăștia patru, Plotoagă, Isosică, Zdroncan și Bilă, îi stricase toate planurile.\nPână să vie Vasile de unde se dusese, nevastă-sa a ieșit în tindă să pună de\nmămăligă și m-a chemat și pe mine să stau lângă foc. Era foarte frig, mă\nrebegisem pe drum de la gară până aici, fiindcă era vremea rea, nu era nici\nde sanie nici de căruță și bătea un vânt de te pătrundea până în oase și a\ntrebuit să venim pe jos, eu și cu tovarășul Strătilă, de la sfatul popular, putea\nsă ne mănânce lupii.\nPână să fiarbă mămăliga, nevasta lui Vasile spuse că Vasile are un\nprieten, unul Ion al lui Ripitel, era și el utemist, se pricepea la aparate de\nradio, își făcuse unul singur, din piese detașate, citind după un manual și\ncică Plotoagă ar fi vrut să-l pună la taxe, și că Ion al lui Ripitel ar fi zis de\nce să plătească el taxe pentru aer, ce, consumă combustibilul cuiva? Și",
  "Plotoagă cică n-ar mai fi știut ce să-i răspundă și ar fi lăsat-o baltă. Mai\ntârziu, a doua zi, când activista U.T.M. vorbi cu acest Ion al lui Ripitel între\npatru ochi află și ce se mai întâmplase cu Vasile în după-amiaza care\nurmase după istoria cu palma dată nevestei lui și cum petrecuse Vasile\nnoaptea.\nRătăcise ceasuri întregi pe-afară, pe lângă casă, prin fundul grădinii,\ncăutând parcă ceva, cu lopata în mână, curățind zăpada, făcând pârtii,\nspulberând zadarnic troienele care se formau repede la loc în urma lui. Era\nvăzut de pe drum, se zărea peste gard lopata neagră ridicându-se cu mișcări\nregulate în aer, muncea liniștit, tușea, uneori se oprea și se uita pe drum…\nDar când nevasta ieși la prânz și îl chemă la masă, nu-i răspunse nimic, nu\nveni și continuă curățatul ăsta, fără noimă al zăpezii până ce ascurta zi de\niarnă începu să se întunece.\nSeara mâncă totuși ceva, dar ea, nevasta lui, nu putu să mănânce, îi dădu\ndoar lui și fetiței și apoi se culcă și adormi îndată. În schimb Vasile rămase\ntreaz lângă ea toată noaptea și dimineața se sculă tăcut și posomorât și când\ncineva de la sfat trecu pe la ei să-i spună că este așteptat la ședința\ncomitetului de inițiativă, nevasta lui ieși și-i spuse aceluia că nu-i arde lui\nacuma de comitet. Mereu mohorât și galben la față, Vasile plecase apoi la\nIon acela al lui Ripitel, de la care nu se mai întorsese tot timpul dimineții.\n– Până la urmă a venit, am stat de vorbă cu el, încheie activista U.T.M.\nNu prea era vorbăreț, n-am putut să-l conving să lase totul la o parte și să\nvină la sfat și să-l sprijine pe Fântână să acționeze mai departe. Mi-a spus că\n„acțiunea a fost compromisă pe mai mulți ani“ și că el mă roagă, întrucât și\nel și Ion al lui Ripitel împlinesc vârsta de ieșire din U.T.M., să-i ajut să fie\nprimiți amândoi în partid. „În partid, zice, o să pot mai bine să fac și ce\nspuneți dumneavoastră.“ Din felul cum am înțeles, sau poate mi s-a părut,\ncă avea, în viitorul apropiat, ceva mai grabnic și mai important de făcut\ndecât gospodăria colectivă. Dar ce anume? N-am putut să smulg mai\nmult… „Și din ce-o să trăiți? l-am întrebat Cu ce o să vă munciți pământul\ndacă vă despărțiți de veri?“ „Ne descurcăm noi mi-a răspuns. Bineînțeles că\ndin comitetul de inițiativă nu s-a mai ales nimic, a eșuat și încercarea asta și\natunci l-am recomandat pe el și pe Ion al lui Ripitel să intre în partid, și au\nfost primiți foarte greu, mai ales el, Vasile, dacă nu-l avertizam eu personal\npe tovarășul prim-secretar Ghimpețeanu să trimită pe cineva acolo nu l-ar fi\nprimit. Nu știu ce avea Isosică cu el, n-am înțeles de ce se opunea și nici n-\nam putut să aflu de la cineva despre ce putea fi vorba. Până la urmă n-au",
  "avut încotro, au ridicat mâna și au votat, cam în silă, dar n-au avut ce face,\nfiindcă la întrebarea tovarășului de la raionul de partid să spună motivele\npentru care se opun, n-au putut spune nimic concret. Că să fie amânat, ca să\nse cerceteze dacă nu cumva e omul chiaburilor, al neamurilor lui adică, și\nvrea „să se strecoare în rândurile partidului“. Tovarășul de la raion le-a\nrăspuns scurt „s-a cercetat, tovarășe“, și le-a închis în felul ăsta gura.\n– Și ce e cu cărămida care s-ar fi aruncat în geam și te-ar fi lovit pe\ndumneata în cap? întrebă Niculae. N-au fost arestați ăștia doi, Dan și\nȘtefan?\n– Ba da, dar s-a dovedit că nu Ștefan dăduse cu cărămida, ci un altul,\nprobabil tot pus la cale de Dan, dar nu s-a putut dovedi că ar fi existat o\nînțelegere între ei și l-au închis numai p-ăla, ăstora doi le-a dat drumul.\n– Și ce propui? zise Niculae ridicându-se.\nFata se ridică și ea și își continuară drumul printre lanuri.\n– Ce vă spuneam și la început, să-l ascultați pe Vasile.\n– Oriunde intri într-un sat, zise Niculae, dai peste unul ca Vasile ăsta cu\no istorie așa cam dubioasă. În realitate, cum ai observat și dumneata, chiar\nîn legătură cu el, cine știe ce urmărește. Trebuie să fim atenți și să nu facem\njocul unuia sau altuia, fiindcă fără să-ți dai seama te poți pomenii că ai fost\ntras tocmai în jocul pe care zice ăla că îl fac ăia pe care el îi demască.\nÎnțelegi?\n– Înțeleg, zise fata posomorâtă deodată și adăugă mai mult de formă:\nTocmai d-aia v-am spus și dumneavoastră, ca să vă semnalez faptele.\nDumneavoastră aveți posibilitatea să le analizați mai adânc.\nNiculae se posomorî și el și își văzu de drum, în timp ce fata rămase în\nurmă. Se opri în dreptul unui lot și intră în vorbă cu un țăran…\n– Băi Niculae, zise acel țăran desdoindu-se de spinare și apropiindu-se\nfără grabă cu secerea și cu grâul în mână. Măi frati-meu, zise el – și după\nfelul cum vorbea se vedea că era cu feciorul lui Moromete prieten mai de\nmult – ce-i facem, mă, cu neghina asta, parcă nici nu zici că e grâu cu\nneghină, ci neghină cu grâu! Hai noroc!\n– Noroc, Ilie, zise Niculae.\n– Ce-i facem, mă?\nMănunchiul din mâna secerătorului era o probă aproape neliniștitoare\nprin abundența ei, ca o prevestire a ceva necunoscut, o parte era grâu și\ndouă neghină, dar parcă nu era o neghină obișnuită, ci un soi foarte reușit cu\nmăciulii multe și mari, cu grăunțele negre ca tăciunele și umflate de spațiul",
  "sevei pământului din care se hrăniseră nestingherite de nimic. Spicele de\ngrâu galbene păreau neînsemnate printre tulpinele crăcoase ale acestui\nstatornic însoțitor al grâului, cu care era greu de înțeles ce afinități putea\navea.\n– Ce să faci, îl seceri, zise Niculae, cu glas tare, să-l audă și alții de prin\nîmprejurimi ca și când n-ar fi vrut să-și răcească gura cu fiecare în parte. Să\nvă fie învățătură de minte să mai semănați de-aici înainte fără să dați grâul\nla trior. Că nu numai că îți iese neghina însutit – da’ ce zic eu însutit, înmiit\n– dar îți înăbușe grâul propriu-zis…\n– Aia o știm noi, mă Niculae, zise omul eu glas scăzut, ca și când în\nceea ce îl privea pe el, n-avea nici un chef să-i audă vorbele și alții. O știm\nnoi pe viitor, dar ce-i facem acuma? Am auzit, adăugă el coborând și mai\njos vocea – și de astă dată intenția lui era clară, dacă era adevărat ce auzise\nel, fiind vorba în mod evident de un secret, îl ajuta în felul ăsta pe Niculae\nsă coboare și el vocea când o să-i răspundă –, am auzit, repetă el, că având\nîn vedere și dat fiind că situația e de-așa natură încât recolta e bună pe tot\ncuprinsul țării și o să fie cereale destule, se consideră că nu mai e cazul să\nplătim Semeteul de anul trecut și îl plătim numai pe-ăl de anul ăsta, pe\nconsiderentul că anul trecut recolta a fost slabă.\n– Nici să nu-ți treacă prin cap Ilie, răspunse Niculae îndepărtându-se,\ntocmai d-aia, tocmai pentru că anul ăsta e recoltă bună, o să trebuiască să\nachitați tot până la ultimul bob. Când dracu să achitați plata pentru arături,\ndacă nu acuma, că s-a făcut! Anul trecut când nu s-a făcut, Semeteul v-a\niertat, deși nu era normal, fiindcă îl costă… Mă întreb cine dracu vă bagă\nvouă asemenea idei în cap, mai spuse Niculae nedumerit.\n– Nu ne bagă nimeni, mă Niculae, zise omul de astă dată tare,\nnemaiavând pesemene ce ascunde, dar ne gândim și noi dacă e să dăm și\nrestanțele și arătura de astă-toamnă, și cote, ne mai rămâne pe dracu!\n– Lasă, Ilie, nu-mi spune tu gogoși de tufă, că, dacă ar fi după tine, ar\ntrebui să renunțăm la tot și să rămânem tot cu boul de coadă, în timp ce alte\nțări stau călare pe tractor și automobil. N-o să ne închinăm noi la boul tău.\nCu boii nu mai faci nimic, s-a dus epoca boilor. Noroc, nea Stane!\n– Noroc, mă Nică!\n– Și dumneata ești de părere să stăm agățați de coada boului?\n– De, măi Nică, mi-ar plăcea și mie să am tractorul meu, dar văd că e tot\nal vostru…\n– Și ce dracu să facem noi cu el? râse Niculae. Tot pentru voi e!",
  "IV\n– Unde-ai plecat Niculae, unde te duci? Stai puțin că vreau să te întreb\nceva.\nEra glasul unei fete… Tocmai termina de tăiat ce apucase cu mâna, dând\ncu o mișcare ușoară peste umăr spicele și punându-le pe polog. Apoi părăsi\nlanul și o luă spre drumul de plan. Era Marioara, singură cu maică-sa,\nFântână nemaiavând de mult obiceiul să iasă la muncă, la câmp. De altfel ei\nnici nu aveau mult pământ, trei pogoane pe care le adusese muierea când îl\nluase.\nFântână făcuse trei copii, unul murise pe frontul rusesc, unul mai mic\ndecât Marioara era la liceu, deși la școală învățase prost, era un „zăltat“,\ncum spuneau oamenii, adică un țicnit, dar trecuse la examenul de admitere\nfiindcă avea „origine sănătoasă“. Marioara, deși învățase bine la școală,\nfăcuse doar cursul complet, de șapte ani, n-o dăduse taică-său mai departe,\nfiindcă nici ea nu stăruise. Era o fată care nu crescuse prea mare, semăna la\npăr cu lipoveanul, dar statura nu era a lui, ci a maică-sii, ai fi putut lesne să-\ni dai șaisprezece ani, deși ea trecuse de douăzeci. Fântână, cu anii, ajunsese\nun uriaș, deși o parte din mărimea lui îi mai venea și din grăsime și când te\nuitai la el și îi vedeai capul așa mare te întrebai dacă nu cumva și creierul\nlui suferea, și poate că de aceea bea el spirt albastru cu speranța că, cine\nștie, alcoolul acela fiind „medicinal“ ar putea să-i mai topească din\ngrăsimea care îi apăsa mintea. Marioara mai moștenea de la maică-sa scârba\npentru mâncare și mai ales pentru băutură, era de mirare cât de puțin mânca\nea la masă și n-ar fi pus pe limbă o picătură de țuică s-o pici cu ceară, și mai\nales o limpezime a gândurilor și a faptelor pe care tatăl ei nu o avea.\nÎn drum spre capătul lanului fata se abătu pe la căruță și scotoci în cutie\nși luă din ea o mică basma înflorată pe care și-o puse repede pe cap și se\nuită într-o oglindă cât palma pe care o răzimase de bucceaua osiei, se aplecă\njos și se drese, să n-o vadă Niculae.\n– Uite acuși viu, că eram cu basmaua ruptă, zise ea apropiindu-se. Și\nadăugă: la secere, de, n-are rost să te duci gătită ca la horă.\nȘi își arătă picioarele în ciorapi groși, să nu i le ardă soarele și să nu i le\nzgârie miriștea.\n– Da, da, șopti Niculae ca pentru sine, uitându-se la ea dintr-o parte,\nsigur, așa este, frumușică fată, nimic de zis, numai că eu nu prea am timp de",
  "stat de vorbă, aici e problema!\n– Nu e nimic, zise Marioara pornind alături, încotro se ducea el. N-avem\nnoi mult de secerat, un pogon și jumătate de grâu, în trei-patru zile l-am\nterminat, dacă dăm încet.\nȘi s-ar fi zis de departe că ea părăsise locul nu din întâmplare, fiindcă\ntrecuse Niculae pe-acolo, ci fiindcă așa se înțelesese cu el, să vie el s-o ia\nde-acolo și să plece pe urmă împreună.\n– Da, da, ține-te tu după mine că o să ajungi departe, zise Niculae\nîntețind pașii. Eu m-am oprit fiindcă am crezut că vreai să mă întrebi ceva,\ncum mă întreabă oricare dintre cetățenii ăștia care au ceva de întrebat când\nde fapt tu n-ai nimic să mă întrebi. Sau ai? Dacă ai, întreabă-mă mai repede\nși întoarce-te la secere, că te strigă maică-ta.\nEra adevărat și Marioara se opri și făcu în urmă un semn vesel cu mâna.\nS-ar fi zis că era o dulceață cum se avea ea de bine cu maică-sa, așa de\ncristalin îi era glasul și de copilăresc gestul:\n– Viu acuma, mamă, vreau să-l întreb ceva pe Niculae când s-o duce pe\nla Pălămida.\nAșadar aici era un interes nu glumă, pe cine mai putea ea să întrebe acel\nceva pe care îl avea în vedere nu se știe pe cine din Pălămida, poate chiar un\nbăiat, decât tot pe cineva care trăia acolo, pe Niculae ăsta a lui Moromete?\nȘi atunci Niculae se opri, fiindcă era limpede că ea îl va însoți atât cât\navea ea nevoie, mersul înainte nu era bun.\n– Fii concisă, zise el întorcându-se drept în fată. Te ascult.\nEa surâse și ca într-o sclipire sub buzele ei umede care tremurară o\nfracțiune de secundă ca într-o răsucire de plâns i se văzuseră dinții albi,\nregulați și frumoși ca niște podoabe nefirești, care n-ai fi zis că sunt făcuți\nca să muște și să mestice: mărgăritare, repede acoperite o dată cu zâmbetul\nei care se topi înainte de a se fi format.\n– Bine, Niculae, șopti ea, tu asta îmi faci, fără să-mi spui și mie,\nMarioara, uită-te la mine că nu e nimic de capul meu, degeaba zic eu că nu\nmă uit la nici o fată și nici la tine nu mă uit, că la Ileana lui Costică Roșu\nmă duc seara în grădină și stau cu ea până la ziuă, muiere cu doi copii care\nși înainte să se mărite se făcuse de râs prin sat. Venea Chiran la poartă și\nprin gard își bătea ăla joc de ea, ea zicea că nu vroia să iasă afară din curte,\ncă sta aia bătrâna cu ochii să nu iasă din curte. N-am nimic, bunico, zicea,\nvrea și el să-mi spună ceva, uite, nici nu ies pe poartă. Nu ieșea, dar se lipea\nde ulucă și prin ulucă… Și la asta ai găsit să te duci, care cât a auzit că ai",
  "venit în sat l-a și lăsat pe popa acasă și a venit după tine!? Din partea mea\npoți să faci ce vrei, că nu e numai Ileana, barim ea e preoteasă, și nici nu e o\nmuiere urâtă, dar poți să te duci la Sora lui Ilie Pipa, dacă îți place să-ți râzi\nde tine.\nSe opri. Se făcuse albă la față și arăta frumoasă ca o mireasă sau ca o\nmoartă în sicriu, acoperită de flori și plânsă ca suratele ei… Dar și Niculae\nse făcuse la fel de alb. Marioara însă pesemne că nu mai vedea nimic\nînaintea ei, poate doar o prăpastie și acum când simțea că venise clipa când\ntrebuia să sară: să scape dincolo sau să cadă în ea, nu mai avea de ales.\n– Nu te ține nimeni legat și descântat, continuă ea, vii o dată pe an, eu\nvin să te văd, trimit după tine să te cheme… Și când pleci și când te întorci,\nvezi că mai sunt fete și muieri, poți să te ții după ele ca un câine, până o să\nîmbătrânești și n-o să se mai uite nimeni la tine!\nȘi apoi tăcu. De alături, de la capătul unui lan la care nu secera nimeni\nsau poate secera de la capătul celălalt (și de aceea instinctiv atât Marioara\ncât și Niculae se opriseră amândoi în dreptul lui să nu-i audă nimeni), țâșni\no ciocârlie atât de aproape, încât oricine ar fi tresărit și s-ar fi întors fără\nvoie, fie chiar și pentru o clipă. Ei însă nu auziră nimic, se uitau acum unul\nla altul drept în ochi și pe măsură ce clipele se scurgeau, albul ochilor fetei\nse făcea din ce în ce mai mare, pleoapele lui Niculae se închideau din ce în\nce mai mult, până nu mai rămase dăcât o dungă ascuțită ca la animalele\nsălbatice care dacă le-ai judeca după ochi ai crede că dormitează, când de\nfapt toate instinctele lor stau la pândă. El chiar scoase un fel de mârâit, își\nluă ochii de la ea și întorcându-i spatele o lăsă acolo în mijlocul drumului\nde plan. Și exact după atâta timp cât trebuia ca ea să nu se mai îndoiască de\nfaptul că ăsta era singurul lui răspuns la tot ceea ce auzise, dar nu prea\ntârziu încât s-o facă de râs fată de toată lumea care se uita poate la ei până\npe la al șaptelea lot, glasul lui Niculae se înnodă în continuare cu cel pe care\nel îl avusese mai înainte și zise:\n– Așa o să fac, cât ajung acolo numai grija asta o să am, mă și reped să-i\nspun, nici o nădejde! Mă gândesc chiar dacă n-ar fi cazul să mă duc imediat\npână la sfat și să-i dau un telefon!… Și schimbă tonul, brusc înstrăinat:\nNoroc, nea Gheorghe, cum merge?! Câte ai pus anul ăsta?\n– Mă Nică, câte am pus eu ar mai fi cât ar mai fi, dar am două pogoane\nînsămânțate cu grâu de împrumut și a ieșit, mă Nică, neghina, cum n-a ieșit\ngrâul, însutit, cum spune în parabolă…\n– Ei, cum spune în parabolă?",
  "– Păi nu știi, se miră omul. Ieșit-a semănătorul să semene sămânța sa!\n– Foarte bine, zise Niculae, dar semănătorul ăla a ieșit să semene\nsămânța sa, pe câtă vreme dumneata te-ai împrumutat de la stat. Păi de ce,\nnea Gheorghe, rămăsesei fără sămânță?\n– Rămăsesem, Nică, că nu mai aveam…\n– Nu mai aveai pe dracu, n-ai vrut să semeni, că ai văzut că se ia cotă\nmai mare la grâu și ai vrut să semeni la primăvară mai mult porumb! Lasă,\nnea Gheorghe, că știu eu cum devine, nu mai veni dumneata cu parabola\nsemănătorului că n-o să-ți ajute la nimic.\n– Ce-o să ne facă, măi Nică?\n– Ce-o să vă facă, nu știu, dumneata să fii sănătos, răspunse Niculae fără\nsă se uite o clipă înapoi să vadă ce mai făcea Marioara, căreia totuși i se\nadresă: regret că v-am dezamăgit, domnișoară, dar dacă m-ași încărca cu tot\nfelul de rugăminți când m-oi întoarce la Pălămida ar însemna să plec de la\nraionul de partid și să mă fac comisionar. Noroc, nea Gheorghe, dă-i înainte\nși altă dată fă-ți și dumneata socotelile la o lampă de gaz cu un număr mai\nmare, că n-o să spuneți acum că nici gaz n-avem destul.\nȘi își continuă apoi neabătut drumul, al cărui itinerar începea să se\nghicească. Mergea spre linia ferată, unde se terminau pământurile celor din\nSiliștea și de unde avea să facă apoi un lung ocol și să se întoarcă după\naceea în sat pe partea cealaltă, care cuprindea la înapoiere toate pământurile\nde dincolo de pădurea Cotigeoaia și de dincolo de drumul raional care lega\ngara de sat.\nÎntre timp se făcuse cald peste câmpie și soarele începuse să inunde\ngrânele de lumină. Micii copaci, stejari singuratici, peri sau meri pădureți,\nîmprăștiați ici-colo peste loturi și păstrați de oameni mai mult pentru umbră,\npe care îi ocoleau ani în șir și cu plugurile, cu fructul mic, dar adesea având\nun gust și o aromă care făceau să licăre ochii copiilor mai tare decât pentru\ncei de-acasă din grădină, încremeniseră fără pic de vânt în aerul albastru, iar\nverdele coroanelor lor se făcuse negru, ca și dunga îndepărtată a pădurii și\naceea și mai îndepărtată a satului acoperit cu salcâmi. Vitele mâncau iarbă\ncu grâu și izbeau din cozi la căruțele lor, le venise rândul să șadă și omul să\nmuncească, fiindcă ele araseră aceste întinderi și el mersese doar în urma\nlor ținând în brațe lucrul acela care le omora de greu ce era de tras, le fluiera\nrăsuflarea în gât să-și dea duhul, și tot trupul lor se umplea de spume când\najungeau la capătul unei brazde. Acum era bine pentru multă vreme și\nsforăiau cu putere cu nasul în maldărul de grâu fraged și de plăcere izbeau",
  "din când în când și cu câte-un picior în pământ sau se repezeau deodată cu\ndinții sau cu coarnele în coama sau burta perechii cu care trăia și muncea. Și\natunci se auzea glasul lui, de care le era frică, dar care le scotea fără voia lor\nun muget sau nechezat de bucurie când îl vedeau că se apropie cu făptura\nlui mică, dar cu voința cumplită, că le izbea uneori cu ceva tare că se\npomeneau în genunchi, huooo, răcnea el și glasul acesta umplea aerul și le\nintra în urechi însoțit de amenințări nelămurite și își potoleau numaidecât\njoaca lor care și ea era supravegheată.\nÎn acest timp soarele tot urca din ce în ce mai viu și mai arzător. Roua\npierise de mult, iarba își pierduse și ea jilăveala, iar pământul, chiar jos la\nrădăcina spicelor, începuse să miroasă a țărână uscată. Jerbele de spice își\nînțepeniseră și ele paiul și chiar spicul putea fi acuma sfărâmat cu ușurință\nîn palmă și din boabele lui să sufli pleava așa cum avea să arate ea țâșnind\nde sub sita de jos a batozei când va începe treierișul. Dați-i drumul că nu e\nde stat, trebuie să terminăm săptămâna asta, se scutură snopii, s-a pus pe noi\năsta să ne coacă spinările, de dimineață ne luă. Nu e nimic dacă te doare\ncapul, du-te colo în porumb, rupe niște foi și leagă-te cu ele la frunte. Și să\nștii un lucru, că după ce ajungem la cap, pe tine nu te mai punem la secere,\ngata, te scutim! Și pe mine nu mă scutești, tată? Așa e, pe tine te uitasem,\ncum de-am putut eu să te trec cu vederea taman pe tine, vrednic cum ești!\nUite, să nu mă mișc din locu-ăsta dacă n-o să fac așa cum îți spun, după ce\nn-o să mai rămâie nici ce e ăla spic pe toată suprafața asta a lotului nostru,\nsă știi că până la anul nu te mai punem la secere! Ai promisiunea asta din\npartea mea! Băiatul râde cam palid, îl doare spinarea, osul lui nu s-a copt și\nmunca îi face rău, îi simte chinul, suferința aceea parcă fără nume și fără\nînțeles care îți strânge sufletul la gură cum ai strânge baierele unui sac plin\nși l-ai lega. Degeaba glumește tatăl că n-o să-l mai pună la secere până la\nanul, păi sigur, dacă nu mai e nici o secere, cum o să-l mai puie, că doar nu\nsunt două veri într-un an! Durerea trece o clipă, oasele desdoite o alungă din\nșale, râsul mai alină acea plângere a întregii tale ființe și crezi că poate s-a\ndus de tot, dar după ce te apleci începe iar și nu mai știi ce să mai faci, îi dai\nînainte și sudoarea te scaldă de sus până jos și din gât îți iese un geamăt…\nCe e acolo, mă, te-ai tăiat la deșt, nu m-am tăiat, atunci de ce gemi, îți vine\nsă feți, și ceilalți râd și trebuie acuma nici să nu mai gemi, să înduri în\ntăcere și să dai fără nici o nădejde, fiindcă grâul nu se va secera singur până\nn-o să-l termini tu, polog cu polog, mii de poloage, azi și mâine și poimâine",
  "și răspoimâine… Nici nu mai vezi bine înaintea ochilor, îți joacă zarea sub\npriviri ca o apă fără sfârșit…\nIar sub bolta înaltă a cerului se ridicaseră cu spinarea în sus ciocârliile,\nmulte la număr, ai fi zis că tot văzduhul e plin de ele, și de cântecul lor fără\noprire ai fi putut crede, ascultându-le, că așa era cum spuneau glasurile lor,\ncă pe deasupra pământului e o neîntreruptă sărbătoare. Nu se mai opreau,\ncând una se urca alta se lăsa, întețindu-și parcă o dată cu creșterea puterii\nsoarelui cântecele (cu cât înainta el pe cer cu atât trilurile lor umpleau mai\ntare câmpia) încât o jumătate de ceas mai târziu, când glasurile lor amuțiră,\ns-ar fi putut zice că soarele le fulgerase pe toate din zbor și că se prăbușiseră\nprin grâne fără viață.\nV\nLa prânz, Niculae coborî în sat și se duse la sfatul popular, unde luă prin\ntelefon legătura cu unul din secretarii comitetului raional de partid căruia îi\nraportă că în Siliștea secerișul a început peste tot în bune condițiuni. Întrebă\nla rândul său dacă tovarășul avea ceva să-i comunice. Nimic. După-masă se\nduse apoi pe la siloz și la baza de recepție de la gară să controleze dacă și\nacolo toată lumea se pregătea din timp să primească recolta.\nSeara gândi că de atâția kilometri câți străbătuse nici n-o să aibă timp să\nse urce în pat și o să pice frânt de oboseală. „Da, își spuse el însă, așteptând\nsă adoarmă, după ce că m-am stăpânit și nu ți-am spus nimic din ce meritai,\ncrezi că o să stau acuma să nu dorm din pricina ta!…“\nNiculae căscă lung, de i se păru că o să-i rămână fălcile înțepenite și\nclănțăni din gură… „Mă dor oasele… și patu ăsta… totdeauna la noi s-a\ndormit fără… mai sănătos, dar… decât filozof ofticos, mai bine măgar\nsănătos… eu prefer măgar filozof… săracu domnu învățător Teodorescu,\nmuri de oftică…“\nNiculae deschise ochii, își puse mâinile sub ceafă și rămase cu fața în\nsus: va să zică, își spuse el, Marioara se gândise bine înainte de a vorbi…\n„Bine, nu vreai să te lași, să vezi ce-o să pățești tu acum… he-he! făcu\nNiculae tare, în întunericul odăii. Și-aia nebună, auzi, prin gard, avea haz\nfata asta, dacă o fi adevărat…“\nIlinca nu terminase de strâns vasele în tindă și auzindu-l la început\ncăscând și apoi chicotind singur deschise ușa și îl întrebă:\n– Ce râzi, mă, așa singur?",
  "Niculae nu răspunse.\n– Dormi, mă?!\n– He, he! făcu iar Niculae și fata, curioasă, se apropie de pat și se așeză.\nNiculae ridică un picior, i-l puse pe ceafă și o împinse. Ilinca îi cârpi una\npeste nas bestecăind în întuneric cu palmele și strigând ca pe vremea când\nerau mici:\n– Tată, uită la ăsta, mi-a dat cu piciorul în ceafă.\nÎn copilăria lor Ilinca primise într-adevăr multe picioare de la Niculae,\nfie în piept, fie în inimă, pesemne că nu le uitase. „Mamă, răcnea Niculae,\nmi-a dat cu cotul în ochi…“ ca s-o impresioneze pe mama. Niculae\ndescoperise o dată că Ilinca era o pârâtoare, rar se întâmplase vreodată să-i\nascundă ceva maică-sii. Odată se jucau împreună în grădină și Niculae\nvrusese s-o atragă de partea lui împotriva unuia din frații vitregi care\naproape că îl deșelase aruncând după el cu o bucată de dovleac turcesc, din\npricina unui ardei… Cumpăraseră gogoșari și Paraschiv îi înțepa cu o\nfurculiță și îi arunca într-o putină la murat. Băgând probabil de seamă cât de\nabsent era fratele său, Niculae găsise un ardei înainte pe care îl gustase\nînainte și simțind cât era de iute i-l întinse lui Paraschiv, na nene, și nean-\nsău, hap, mușcase din el, dar n-apucase el să mestice bine că se și aplecase\nsă-l scuipe și scosese un urlet și se uitase în jurul lui ce să arunce în ăla care\no și rupsese la fugă. Îl nimerise pe Niculae drept în fund și lovitura îl pusese\nîn patru labe, vrusese el să mai râdă mai departe, dar îi cam înghețase râsul\nîn el, așa de tare îl pocnise cu dovleacul. Mai ales nu-i venea să creadă că îl\nputuse ținti așa de bine tocmai de la prispă la poarta grădinii, prin care\ntocmai fusese gata să scape… Și într-o zi îi spusese Ilinchi, cum stătea cu ea\nși jucau amândoi pietre și el credea că tot așa gândea și ea și că puteau\nîmpreună să aibă ei doi o taină a lor… „Ilinco, tu ai văzut?“ „Ce?“ întrebase\nIlinca. „Te-ai uitat la nenea Paraschiv?“ „Ce să mă uit?“ „Ai văzut ce prost\ne?“ șușotise băiatul înfiorat de conspirația care tocmai se năștea împotriva\nfratelui cel mare și se uitase la sora lui așteptând s-o vadă și pe ea\nmărturisind aceeași descoperire, dar în loc de asta Ilinca deodată căscase\ngura parcă ar fi tăiat-o cu un cuțit la gât și începuse să orăcăie: „Mamăăă!“.\nMama robotea prin curte și auzind strigătul acela din gură de șarpe venise la\nei să vadă ce era. „Ce e, fă, ce urli așa?“ „Mamă, spuse Ilinca, Niculae l-a\nfăcut pe nenea Paraschiv prost!“ Și mama pusese atunci mâna pe o jordie\ndin maldărul de coceni de fioarca-soarelui din apropiere și pleosc, îl croise",
  "pe Niculae pe spinare, care, de uimit ce era, uitase până să se și ridice și s-o\nia la goană ca să scape, cum făcea în alte dăți.\n– Ia spune, Ilinco, zise Niculae, cum a fost cu Ileana lui Costică Roșu și\ncu Chiran, înainte ca ea să se mărite?\n– Da’ ce, tu nu știi? zise Ilinca fără să-l creadă.\n– De unde vreai să știu? se supără Niculae. Crezi că eu sunt Bibina.\nAsta era ghicitoarea la care se ducea nu o dată mama când Moromete\nera plecat pe la munte cu porumb. Uneori o chema și pe la ea și o punea să\ndea și în bobi, nu numai în cărți. „Vine, Catrino, spunea ea bătând cu\nconvingere mare cu vârful degetelor craiul de tobă care era Moromete.\nUite-l pe drum de seară cu un dar de bani, sosește la vremea rea, dar cu\ninima îndoită, fă! Nu se bucură de darul ăsta! Cu niște vorbe, de la o damă\nde verde, în afara casei… Îi cade un necaz, uite ici muierile astea două, cu\ncraiul de roșu.“ „Guica trebuie să fie și cu Parizianu, și cu ăla de pe la\nBucurești“, răspundea mama. „Nu știu“, făcea Bibina, și iar lua cărțile și\nîncepea să le bată ca să le mai dea o dată. Era prietenă cu Catrina și nu vroia\nsă ia nimic de la ea, deși de fiecare dată mama încerca să-i dea ba un ou, ba\nun franc…\n– Păi cum, zise Ilinca, n-a umblat Chiran nebun o toamnă întreagă,\ncălare pe cal cu o măciucă la șea, zicea că e haiduc, îl nenorociseră ăia cu\nciomegile într-o noapte când l-au pândit și l-au prins în Cotigeoaia cu\nIleana?… Sau tu ai fost chior, nu l-ai văzut cum trecea peste porumbiști\ncălare pe-o mârțoagă și nici nu se uita nici la dreapta nici la stânga?\n– Ba l-am văzut, dar nu știam ce e cu el.\n– Vai de capul lui, săracul! zise Ilinca. Săptămâni de zile umbla numai\npe câmp, și ziua și noaptea și când vedea așa câte-un pâlc de copii se oprea\nși el și stătea cu ei de vorbă. Că să-i spună lui dacă i-a bătut cineva, că le\narată el la ăia care i-au bătut. „Nu ne-a bătut nimeni, nea Chirane“, ziceau\ncopiii. Și atunci se urca în șea și o lua înainte. Toată lumea se mira de calul\năla, că n-a murit, da’ slăbise de-i ieșise curu-afară și nu prea mai putea nici\nel să alerge la trap.\n– Voi ce faceți acolo, nu dormiți, zise tatăl cu un necaz ciudat intrând în\nodaie.\nSe vedea că nu din pricină că nu dormeau ei îi păsa, ci de faptul că\nbăiatul stătea de vorbă cu Ilinca și nu cu el.\n– Ia du-te tu de-aici și te culcă, îl alungă fata.\nDar Moromete nu se dădu dus și se așeză alături de pat.",
  "– Păi a fost comedie mare cu Chiran, mă Niculae, mă mir că n-ai auzit\nzise el, că de văzut sper că l-ai văzut și tu cum trecea așa pe câmp noaptea\nde ți se făcea frică de el dacă nu știai cine e.\n– Ăia l-au nenorocit, Costică Roșu și fi-său, zise Ilinca.\n– Ăsta, alde Costică și fi-său, ce s-au gândit, continuă Moromete.\nDomnule, una și cu una face două, dacă stăm și ne uităm, într-o bună zi ne\npomenim cu Chiran cum s-a pomenit Tudor Bălosu cu Birică, fuge cu fata\nîntr-o noapte și până să sari tu, nu mai e nimic de făcut… Ia să-l prindem\nnoi mai bine și să-l învățăm minte! Și l-au pândit în pădure și s-au pus cu\nciomegele pe el să-l omoare.\n– N-a murit el, dar e, că nici zdravăn n-a rămas, zise Ilinca, s-a însurat\npe urmă, a luat pe una a lui Cochințu…\n– Și când s-a oprit el să mai umble pe izlaz călare pe Rozinanta aia a lui,\ncă eu nu mai țin minte, zise Niculae.\n– Ce Rozinanta? zise Ilinca.\n– Mârțoaga aia pe care mergea călare.\n– Nu era mârțoagă, că era cal bun, zise Moromete, dar slăbise cum îți\nspuse și fata asta din pricină că dădea mereu târcoale uite așa cât e câmpia\nde mare, o lua de pe la drumul-de-fier, pe la Ciolănești, ocolea Cotigeoaia și\nte pomeneai cu el pe drumul de la Râca, prin Pământuri. Pesemne că nici nu\nprea îl lăsa să mănânce pe calul ăla, numai apă îi da, îl vedeai cum se oprea\nla fântâni și se da jos să-i scoată apă cu ciutura. Ce flăcău, domnule,\nexclamă Moromete. Îți plăcea să te uiți le el, îl prăpădiră ca niște smintiți\nnoaptea la miezul nopții, toată lumea credea că n-o să-și mai vie în fire.\nFiindcă știi că mulți spuneau, că vorbeau cu el când umbla el așa peste\ncâmp, că n-avea nimic din punct de vedere că îl vătămaseră cu ceva, venise\nși îi trecuse capul spart, și îl oprea câte unul, băieți, de… Ce e, mă, cu tine,\nChirane, de ce nu te dai tu jos de pe cal și să te întorci în sat, de ce umbli tu\nașa și ziua și noaptea, ca un besmetic, vreai să zică lumea de tine că ești\nnebun și să te bage la balamuc? Și el cică răspundea că o să alerge așa până\ncând o să moară și el și calul și să-i mănânce lupii pe-amândoi în pădure.\nCă venea și dormea în pădure.\n– Și nu l-au mâncat? zise Niculae.\nMoromete făcu în întunericul odăii un semn de protest din cap:\n– Nu l-au mâncat, zise, dar asta e o pedeapsă, nu un bine, că n-a murit.\n– De ce?! Se miră Niculae.\n– Tu nu înțelegi?",
  "– Nu, zise Niculae și mai mirat, aproape vesel. Dacă zici că i-a trecut\nbătaia și s-a însurat, ce mai vrea?\n– Păi îi plăcea, mă, de Ileana, explică atunci Ilinca cu un gest în care\nrăzbăteau zeci de aluzii ironice: adică uite-l pe tata cu glas moale că îl\napucă mila de Chiran și uite-l și pe Niculae, că se face că nu înțelege că ăla\nmurea după ea, dar murea cum se moare, nu că era aia bogată, îl lovise cu\nleuca, parcă alte fete nu mai găsea… Hai, gata, mai adăugă ea, tată veniși\nacilea parcă de mult n-ai mai fi vorbit cu Niculae, de ce nu te-i fi ducând să\nte culci, cât e ceasul, mă?\nNiculae se uită la ceasul lui de mână cu cadran fosforescent și spuse că\nera ora nouă; Moromete ieși.\n– Și e adevărat că venea seara la ea la gard? o mai întrebă Niculae pe\nsoră-sa cu un glas de parcă abia și-ar fi stăpânit încântarea.\n– Ei, făcu Ilinca, la gard, la negard, ce te-o fi interesând și pe tine! Parcă\ntu nu te-ai întâlnit cu ea? De ce n-ai întrebat-o?\n– N-am avut timp, zise Niculae imitându-l aici pe taică-său și atunci\nsora avu o exclamație în felul ei ironic și îi băgă degetele în coaste, să se\nducă încolo de lângă ea și să doarmă, să nu mai întrebe atâtea prostii…\nȘi se ridică repede de pe pat, fiindcă Niculae se și pregătise să-i tragă iar\nun picior în ceafă…\nVI\n„Va să zică aici n-a fost o chestie cum ai vrut tu să spui; dar nu e nimic,\nîți trec cu vederea, fiindcă tot ce e în capul tău rezultă din ideea… he, he,\nlasă că viu eu într-o seară la tine și îți explic, uite, o să-ți fac pe plac și o să\nviu la tine la poartă să te fluier… Dar ce-o să afli tu de la mine, mai bine…\nBine că mi-ai spus vorbele alea acolo, că dacă mi le-ai fi spus când nu ne-ar\nfi văzut nimeni, nu știu… huo!“ făcu Niculae în gând, fiindcă sub pleoape îi\napăruse o uliță largă cu un câine care se da la el, una dintre acelea pe care\nani de zile ieșise el cu oile și cu caii când era mic. Era pustie și mereu\nînecată în lumina verii – iarna nu se dusese niciodată pe ea să vadă cum\narată – avea două fântâni, una lângă alta, pentru vite și pentru oameni, și da\ndrept în vale la văgăuni, vestita „vale“, unde pe o uliță mai mică stătea și\nAlboaica, cu bâtul Năfliu. Ce om și bâtu ăsta, așa gros și bătrân și cu\nnădragii ăia ai lui n-ai fi crezut că e în stare să se ia după un copil și să fugă\ndupă el. Fiindcă o dată se luase după Niculae și fusese cât pe-aci să pună",
  "mâna pe el și să-l prindă, să fi avut pe atunci șaptezeci, optzeci de ani, poate\nchiar nouăzeci, că nu mai știi câți ani are un om bătrân când te uiți la el…\nDar pe urmă se împăcaseră, că Niculae îi păzea și lui vaca, chiar acolo în\nvale, era foarte mic atunci și era foarte mirat când urcând dealul în vârf\nvedea că cerul fuge de pe creastă, cu soare cu tot. Și bâtul ăsta într-o zi a\napărut pe seară la marginea văii cu ceva alb în mână și îl flutura așa în aer\ncum arăți cuiva un lucru pe care vrei să i-l dai. Niculae a luat-o la goană\nspre el cu inima ticăind: îi făcuse bătrânul un toiag pe care-l curățase de\ncoajă, îi crestase și un măr la cap, și bâtule, a strigat, bâtule, și mai mult nu-\nși aducea aminte, doar atât că înțelesese că în timp ce el îi păzea vaca dar îl\nși uitase, în același timp bâtul migălise pentru el cu briceagul și îi făcuse un\ntoiag așa alb și cu măr la cap… „Ce-oi fi făcut cu el, nu știu! Cine mi l-o fi\nluat, îmi pare rău și acuma de el, nimeni nu mi-a mai dat de atunci mie un\nlucru ca ăsta făcut de el cu mâinile lui pentru mine…, bietu bâtu, cum a tras\nel pe urmă cu pușca după mama, poc, poc…, he-he, mama are talentul ăsta,\nrecent și tata s-a luat după ea cu parul de porumb… Dar bâtul la nuntă,\nsăracul, când s-a făcut Alboaica mireasă cu copil de trei ani, sta și el la masa\nmare și lua cu lingura din strachină și îi bâțâia mâna, până s-o ducă la gură\nnu mai rămânea nimic în lingură, dar el tot sorbecăia din ea și o lua iar de la\ncap… Nici nu știu când a murit… dar uite că eu îl văd tot acolo, la\nmarginea văii… Niculae, măi Niculae…“\nDar tot nu pierea câinele pe care îl huiduise Niculae pe uliță, era flocos\nși rău, clănțănea din dinții rânjiți, ham-ham, parcă ar fi vrut să-l mănânce și\nieși și un om dintr-o curte cu un ciomag și dulăul o luă la goană pe lângă\ngarduri, dar cu capul întors să vadă când o porni spre el lovitura și să se\nferească să scape după direcția pe care avea s-o ia ciomagul. Dar și omul\ncunoștea figura și gonind în paralel cu el întâi se prefăcu că dă, și câinele\nînteți goana, dar atunci porni și ciomagul prin aer cu un vâjâit și îl prinse\ndrept de-a latul, trântindu-l cu burta într-o parte și făcându-l să urle lung și\nrăgușit… „Așa, fire-ai al dracului, așa îți trebuie, eu mă gândesc la bâtu și\ntu clănțăni la mine ca un turbat, când eu nu ți-am făcut nimic… Nu, stimată\ndomnișoară, asta nu te privește pe tine… Ileana e fata pe care am iubit-o eu\ndin tot sufletul meu și puțin îmi pasă că mai înainte a iubit-o și Chiran…\nDacă vrei să știi de-aia nu te pot iubi pe tine și nici pe nimeni altcineva,\nfiindcă am iubit odată și îmi ajunge. Eu nu sunt omul mai multor iubiri, în\npieptu-mi de aramă… D-aia m-am dus iar la ea, acolo pe pod în fundul\ngrădinilor, ca să trăiesc din nou clipele când ploaia a început să răpăie pe",
  "lipanele din grădină și să mai trăiesc o dată clipele când am zărit-o pe ea\nvenind și șușotindu-mi cu aburul fierbinte al gurii ei că nu poate ieși acolo\nși să mă gândesc să-i spun unde, undeva în afara satului… (I-am spus: „Pe\nlotul tatei din Frunzari, și semn de recunoaștere lumânarea trasă în jos a\nfântânii lui Șanea…“) Și acum am văzut-o iar aseară ca odinioară,\napropiindu-se prin grădină de pod, umbra dragă care îmi făcea inima să-mi\nbată ca un ciocan… Și am luat-o în brațe și am strâns-o cu disperare, că mă\nscoseseră din sărite cu o seară înainte Stela lui Jugravu și celelalte muieri\nale dracului, care n-au vrut să plece și să ne lase pe noi singuri în odaie…\nIleana; Ileana… Ce dulce era acum trupul ei și ce fericit m-am simțit după\nce am iubit-o, nu ca atunci când o tristețe sfâșietoare îmi chinuia inima și mi\nse făcuse de ea și de trupul ei o scârbă de moarte… «Niculae, zice, tu tot\nsupărat ești pe mine că am plecat atunci din covergă, nu știam nici eu, eram\nși eu proastă, că degeaba mă iubise Chiran, că tot nu înțelesesem». «Dar\nacuma, zic, înțelegi mai mult de-o grămadă»; «Vorbește mai încet, zice, nu\ncă mi-e frică de cineva, din partea mea nu mai mă interesează, dar pentru\ntine…» «Da, zic, chestii d-astea înțelegi, nimic de zis, nu mie frică mie și ți-\ne frică ție…» «Lasă, Niculae, că au venit acum vremuri rele pentru noi, dar\nnu-mi pare rău decât de ziua aia cum am putut eu să plec, stau și mă\ngândesc uneori și te văd cum rămăsesei tu încremenit și-ți curgea sudoarea\npe obraji»; «He, he, acuma îți aduci aminte și de sudoare, dar atunci te-ai\napucat, după ce te-ai făcut preoteasă, să spui în sat la noi să râdă și copiii de\nmine că… Eu nu te învinuiesc, dar ce mult aș fi ținut eu la tine, și ți-aș fi\nspălat eu pe urmă picioarele cum mi le-ai spălat tu mie și ți le-aș fi ținut și\neu în brațe dacă nu plecai din covergă să te duci la popa al tău…» «Dacă\nvreai, fug de la popa și îmi las și copiii și vin după tine»; «Da, zic, dar eu nu\nvreau»; «Ți-e frică, zice, de situația ta din partid…» «Mai ești și acum cum\nziceai că nu mai ești, Ileano, neroadă, și zici că ai înțeles…» Și atunci o\ndată a gemut: «Așa e cum zici tu, nu se mai poate nimic, o, Niculae, eu nici\nn-am ținut la tine, am zis că barim dacă mă pârăște popa că dragostea mea\ncu Chiran a fost până la cap să știe și el pe ce, dar tu m-ai zăpăcit zile\nîntregi în covergă și cum m-ai așteptat nopți întregi în ploaie, nu mi-am dat\nseama ce-o să-mi rămână în suflet… O, ce mi-a rămas în suflet, sufletul tău,\nși ce rău am ajuns… Să dea Dumnezeu să nu ajungi să-ți fie și ție scârbă și\nsă-ți vie să mori de o femeie pe care n-o iubești, cum am ajuns eu să-mi fie\nscârbă de bărbatul pe care l-am luat…» «Nu înțeleg, Ileano!» «Popa» zice.\n«Ce e cu popa?» «Mănâncă și bea vin și când te-am vorbit eu de rău ziceam",
  "despre el că uite un bărbat și acum am ajuns să fiu fericită doar în alea\ncâteva zile pe lună ale oricărei femei pe care le lungesc la o săptămână…»\n«Dar de ce nu-ți place?» «Mi se face greață. Cred că o să mă îmbolnăvesc\nîntr-o zi și o să mor…» «N-ai decât să-ți vezi de copii și să-l lași să se ducă\nla alte muieri…» «Am încercat, e mai rău, mă dau jos și ies afară fiindcă\nîmi vine să vomit…» «Dar de ce? Nu te-ai dus la doctor?» «Ce să-mi spună\ndoctorul, că stă cu izmenele pe el?» «Dar în ce-ai vrea să stea, n-ai mai\nvăzut izmene la tac-tău!?» «Să nu mai vorbim», zice. Am pus mâna pe\nobrajii ei, adică i-am luat în palme ca în covergă și m-am uitat la ea și a\nînceput să plângă… Dar eu am început să râd: «Ileano, cum era mai bine, să\nne fi cunoscut și să ne fi iubit, așa cum s-a întâmplat, sau să nu ne fi\ncunoscut, dar nici să ne fi iubit… Popa al nostru din sat mi-a spus odată\ncând a murit nea Sandu că asta e întrebarea, cum e mai bine, să te naști și să\nmori, sau să nu te naști și atunci nici n-ai ce muri… «Îți spun eu, Niculae, e\nbine să te naști, dar de murit e bine să mori când faci cea dintâi prostie,\nfiindcă pe urmă degeaba mai trăiești…» Săraca Ileana, are dreptate, uite,\neu… n-am făcut nici o prostie, dar are dreptate, dacă o să fac și eu una, mai\nbine să mă omor decât să… E bine că poți să-ți faci singur chestia asta, în\ndeplină cunoștință de cauză… Precis… Cât te-ai prins că ai făcut neghiobia\ncea mare, gata îi pui singur punct vieții. N-au decât să trăiască alții dacă le\nconvine… Să mănânce și să se îndoape până la adânci bătrânețe… Pe urmă\nsă verse-n mormânt toate bunătățile pe care le-au înghițit în timpul vieții.\nMăcar Ileana vomită de pe acum, că își dă ea seama că s-a bucurat de ce nu\ntrebuia, la început cu Chiran, care între timp a înnebunit după ea, și pe urmă\ncu popa al ei, pe care l-a preferat mie… Tot e bine că a dat greața peste ea,\nîn timp ce alții… «Nu era bine, Niculae, dacă eram eu moartă?» «Și când să\nfi murit?» am întrebat-o. «Atunci când te-am lăsat singur și am trecut pe\nlângă fântână. Să mă fi aruncat în fântână.» «Cum să te arunci dacă nici nu\nte gândeai?» «Așa, fără să mă gândesc, să-mi fi venit și să mă fi aruncat\nînaintea trenului care tocmai trecea prin gară când am ajuns la barieră și a\nvenit popa și m-a luat cu șareta.» Da, uite, Ileana a găsit răspunsul la\nîntrebarea care zicea popa al nostru din sat… Că el a zis atunci că tot mai\nbine e să te naști, dar n-a spus de ce, unde e binele ăsta, fiindcă nea Sandu\nmurise după ce trăise cinci-șase ani cu moartea în sân pe front. «Mă\nCioroșbulingă, n-a fost zi să nu belesc ochii le ea, haiti, acuma s-a isprăvit,\nmă lovește și pfiu, pfiu! pfiu, pfiu! Și vâjîîîî-bum! Bum, bum!» Noi n-am\nștiut nimic… Trăiam liniștiți în sat, tata se ducea la munte și pe urmă",
  "hazaica! Ce hazaică! (Se făcuse mama roșie de furie, Tita și Ilinca se\npitiseră sub pridvor, du-te, zice mama, de-aici din curte lua-te-ar\nCinenutrebuie!) Avea un buboi la ceafă cu vârful alb, se opriseră în centru și\nîn cinci minute umpluseră satul cu transmisiuni pe motociclete cu ataș… un\nom le-a dat un pepene și ăla cu buboiul l-a tăiat cu briceagul și mâncau și\nscuipau în dreapta și în stânga, mă mir că nu i se spărgea buboiul, că îl\natingea mereu gulerul tunicii… al lui Pătăleață râdea ca prostul,\nmotocicleta, motocicleta de unde e? Nu știu cum l-a înțeles, a răsucit\nghidonul și prrr, americanschi, zice, și au pierit încolo spre gară. Matei\nDimir se mira că «ce limbă o mai fi și asta să-i spui vacii carova, ce zici tu,\nmă Ilie?» «Ce să zic, nu zic nimic, tu crezi că așa cum spui tu la vacă se\nzice peste tot globul?» «Da, dar nici cum zice alde Ivan ăsta, dă-o dracului\nde carovă, că aia nu mai e vacă»… Două luni mai târziu a venit și nea\nSandu, avea fire de păr alb la nici treizeci de ani și o gaură în burtă. Tita\nținea la el și popa n-a răspuns la întrebare, e drept că aici nu se potrivește ce\nzice Ileana, că nea Sandu, el, n-a făcut nici o prostie, dar a murit când\ncredea că a scăpat. Ce vină avea? Dar Ileana făcuse marele ei pas greșit, și\ndegeaba mai plângea, i-am lăsat obrajii și am desfăcut-o la umeri, să-i văd\ndacă tot așa au rămas. Da, cum rămâne omul același, deși nu mai e. «Da, nu\nfuge nimic de pe tine». «Mă duc, Niculae, că nu pot să mai stau, bine că am\nputut să te mai strâng o dată în brațe și să fiu fericită, tot e bine că ești tu așa\ncum ești, mai pot și eu să trăiesc cu gândul la tine, că altceva nu mi-a mai\nrămas…» Și tu vii să-mi spui că mă țin după muieri ca un câine, taci că știi\ntu ce fac eu! Le știți voi pe țoale! Până o să îmbătrânesc și n-o să se mai uite\nnimeni la mine… He, he, he, râse Niculae iar, de astă dată însă mai înăbușit,\nsă nu i se pară iar, lui taică-său, cine știe ce… Ca și când dacă nu vă mai\nuitați voi la cineva, gata s-a terminat cu el… Zi mai bine invers, dar lasă că-\nți arăt eu ție.“\nNiculae se ridică într-un cot: a doua zi avea s-o întâlnească iar pe\nMarioara, adică ea venea să-l caute, sau dacă nu, a treia, sau o să vie iar pe\naici și pe urmă și pe la raion cum se întâmplase în câteva rânduri. Nu-i\nfăcuse până atunci nici un rău, e drept că nu-i plăcuse când o văzuse venind\nla comitet, crezuse că poate are nevoie de vreun lucru sau are vreun necaz,\ndar pe urmă îi spusese portarului să-i transmită că nu e acolo. Da, dar\nacuma uite că îl oprise în mijlocul drumului și asta n-ar fi fost nimic, fiindcă\nera învățat să se oprească sau să fie oprit și să asculte tot felul de oameni,\ndar ea îl luase la rost ca și când i-ar fi fost bărbat de mulți ani și l-ar fi prins",
  "că se ducea noaptea pe la alte muieri. Asta însemna că mâine-poimâine n-o\nsă se mai mulțumească să plece din fața comitetului de partid când o să i se\nspună că tovarășul e pe teren, ci o să se așeze mai încolo pe o bancă în\nparcul de alături și să-l aștepte… Trebuia lichidat…\nLa ora aceea a nopții însă Niculae își dădea seama pentru întâia oară că\nde mult timp el trăia anii de glorie ai tinereții lui când ființa sa turbura și\nfăcea să sufere alte ființe care se gândeau la el și că mai târziu nu va mai fi\nașa. „Dar eu nu vreau să sufere nimeni pentru mine și nici n-am nevoie de\nnimeni nici acum și nici mai târziu, gândi el. Singură Ileana rămâne pentru\nmine așa cum am cunoscut-o eu atunci, cum am așteptat-o la pod și tot ce-a\nmai fost în zilele care au venit. Mi-ajunge! Să stea alții să se uite la dinții\nfrumoși ai Marioarei și să-i asculte prostiile care îi ies din gură. Că asta era\nla ea, că nu mai putea ea trăi din pricina Ilenii care i-a făcut nu știu ce\nChiran prin gard. Bine că nu ți-i făcut ție, asta te durea pe tine!“\nȘi Niculae se uită la ceas și când văzu ce oră era (încă devreme, abia\nzece), începu, cu mișcări ușoare, să se îmbrace. Apoi ieși în curte și după o\nezitare o luă prin fundul grădinii pe unde era mai aproape spre casa\nMarioarei.\nVII\nNiculae învățase și el când era mic și nu uitase ce trebuie să faci în fața\nporții unei fete și când ajunse în dreptul casei lui Fântână în liniștea nopții\ncare se lăsase peste tot se auzi un fluierat de flăcău care s-a oprit pe loc și\nspune ceva. Asta nu era ușor de deprins, să scoți un astfel de șuierat cu\nlimba îndoită în cerul gurii și să se audă și plăcut și să se înțeleagă și ce\nînseamnă. El făcea ca o pasăre de câmp (se străduise o vară întreagă până\nînvățase) una din acelea pe care le vedea pe la sfârșitul lui august cum zbura\nla mică înălțime pe miriști ca peste niște valuri, nu le știa numele, erau așa\nde multe, piu, apoi o pauză ca o unduire, apoi iar piu, rar și domol, ca și\ncând o nostalgie fără nume îi strângea gâtlejul, pesemne chiar sfârșitul verii,\napropierea toamnei și odată cu ea a marii călătorii spre miazăzi…\nApoi Niculae tăcu și se așeză pe stănoaga podiștei lipoveanului și nu\ntrecu nici un minut și fără ca dinăuntru să se fi auzit vreo ușă deschizându-\nse, vreo treaptă coborâtă sau vreo curte străbătută de cineva, poarta de la\ndrum se deschise ușor ca de o mână nevăzută și pe ea apăru Marioara.\nPuteai să crezi că stătuse tot timpul în dosul ei și așteptase, fiindcă altfel",
  "cum să se îmbrace cineva în mai puțin de un minut, să-și pună și ceva în\npicioare și să-și mai dreagă părul așa cum îl avea ea răsucit în două cozi\nmici care i se odihneau pe umeri și pieptănat lins în față? Rămase\nnemișcată, lipită de poartă și își duse brațele la sâni, pe care le încrucișa\nliniștită, ca într-un ritual, semn al tăcerii și al așteptării care premerge orice\nînceput când ai nevoie de o deplină economie de mișcări în vederea unei\nadânci chibzuieli: putea sau nu putea să aibă omul un rost pe această lume\nși era sau nu era acest flăcău din fața casei cel sortit să meargă cu ea până la\nsfârșitul vieții? Aici nu încăpeau înșelătoriile sau văpaia sângelui, avea să se\nretragă imediat în dosul porții, în sânul familiei, dacă el va lăsa să vorbească\nastfel de porniri: corpul ei părea de neatins în felul cum stătea și aștepta, iar\ndacă ar fi fost atins el n-ar fi răspuns la nici o întrebare, mai bine era să nu\nse apropie prea mult…\nDar iată că flăcăul căruia i se dădeau de înțeles aceste adevăruri\nnerostite nu se apropia nici măcar atât cât îi era îngăduit, stătea prea departe\npentru ca să-i poată auzi glasul și vedea fața. Și tăcea și el. Lungi minute se\nscurseră astfel. Atunci fata se mișcă și mișcă și poarta înapoi cu umărul, cu\nînțeles: n-avea de gând să stea acolo pană la miezul nopții, avea să plece.\n– Bună seara, spuse atunci Niculae.\n– Bună seara, zise fata. Și adăugă: tu erai, Niculae?\n– N-am putut la prânz să-ți răspund la ce mi-ai spus, fiindcă ar fi auzit\nlumea, zise Niculae în șoaptă. N-aș vrea să audă nici acum cineva, nu\npentru mine, pentru tine, că tu ești fată; unde putem merge?\nMarioara nu răspunse. Brațele ei încrucișate nu se mișcară și nimic nu\ndădu la ea de înțeles că se gândea măcar să răspundă în clipele următoare.\nToți caută locuri ascunse unde să te ducă, nu le place poarta unde nu se\npoate întâmpla nimic din pricină că oricând putea trece cineva pe drum sau\nveni unul din părinți pe furiș să se uite peste gard. Și atunci născocesc cele\nmai bălțate minciuni, care proastă are însă mintea să le creadă? Se găsesc și\ndin astea!…\n– Va să zică nu-ți pasă, zise Niculae după o lungă tăcere, eu îți vorbesc\nși tu te faci că n-auzi. Bine, atunci am să-ți spun aici, dar măcar dă-te mai\nîncoace, stai colea pe stănoagă lângă mine, să nu mă faci pe urmă să spun o\nvorbă de două ori, că n-ai auzit-o bine.\nAici Marioara îl ascultă imediat, se desprinse cu o mișcare nesilită, ca\nde pisică, de stâlpul porții și veni și se așeză lângă el. Dar își încrucișa iar\nmâinile peste sâni, tot atât de neatins ca și înainte când stătuse la distantă.",
  "– N-am impresia, începu Niculae, că nu ești o fată cu scaun la cap și cu\ntoate astea te porți ca și când n-ai fi, ca și când între noi ar fi ceva sau ar fi\nfost ceva vreodată. Ia să-mi spui tu când și în ce împrejurare ți-am dat eu de\nînțeles că ai avea vreun motiv să te gândești la mine, și mai mult decât atât\nsă te amesteci unde nu te privește și să mă iai și la rost albă la față! Pe loc\natunci era s-o pățești dar pe urmă m-am gândit și eu și zic, mă, cine știe, i-oi\nfi spus eu vreo vorbă și ea a înțeles așa sau cine știe ce și-o fi închipuit\nvăzând că nu mă însor, trebuie lămurit, să nu-mi fac păcat cu ea, că e de la\nmine din sat și orișicât… De ce să mă port eu cu ea cum nu trebuie până nu-\ni vorbesc!? Ca să știi că eu nu am obiceiul să stau și să-i spun cuiva, fată\nsau băiat, o chestie de care mă simt absolut în afară, îi trântesc una în cap\nde-l satur și să se învețe minte pe urmă să se mai agate așa fără nici un rost,\ncă n-are el o axă și crede că nici alții n-au. Ți-aduci aminte sau oi fi auzit și\ntu, că nu mi-a fost mie frică de-un sat întreg, atunci pe vremea secetei, când\nau crezut ei că dacă dau cu pumnii în mine mi-astupă gura. Așa că d-aia ți-\nam spus să mergem undeva să vorbim, să n-audă cineva că am venit la\npoarta ta și că ți-am spus că a venit timpul să-ți iai gândul și să-ți vezi de\ntreabă! Mai rămâne doar dacă eu sunt vinovat cu ceva! Ei, dacă eu sunt\nvinovat, atunci să știi că accept consecințele și cu toate că nici nu-mi trece\nprin cap să mă însor, chiar mâine viu la taică-tău și te cer în căsătorie. Sunt\nvinovat cu ceva!? Iată întrebarea.\n– Nu te-a învinuit nimeni de nimic, răspunse Marioara după câteva clipe\nde întârziere.\n– Ba m-ai învinuit, rosti el imediat, că umblu ca un câine și altele de\nfelul ăsta, azi dimineață mi le-ai turnat pe toate, că o să îmbătrânesc și n-o\nsă se mai uite nimeni la mine. Ei și? Ți-ai luat tu grija asta, că să nu mă lași\nsingur la bătrânețe? He, he, he! Cine ți-a spus? behăi Niculae sarcastic.\n– Nici eu nu știu ce mi-a venit, rosti fata calmă și gânditoare, trezindu-se\nca dintr-un somn straniu. Nici nu mi-aduc aminte ce ți-am spus.\n– Ei, tocmai asta poate să te coste ce nici nu gândești, dacă nu iai seama\nde-aici înainte la ce faci.\n– Am să iau seama, răspunse fata, bine că știu, fiindcă eu nu prea am\nobiceiul, surata Ilinca mă cunoaște: n-aș spune eu o vorbă unui băiat să mă\npui cu ochii pe foc.\n– Știu eu de ce ai făcut o excepție cu mine, dar uite că eu nu mă supăr,\nte-am înțeles…",
  "Și tăcu și nu spuse ce anume ar fi putut să-l supere din ceea ce\nînțelesese, dar nici Marioara nu se arătă dornică să afle.\n– Nu vreai să știi ce, se miră el văzând-o că tace.\nEa tăcu încă un timp apoi zise:\n– Niculae, treaba ta, eu mă gândesc mereu cum am putut să-ți spun\ndimineața vorbele alea.\nAsta înseamnă că n-o interesa să afle explicația de la el, ci s-o găsească\npe-a ei, fiindcă îi venea greu să-și închipuie că ce n-a înțeles ea din ce-a\nfăcut, a înțeles altul mai bine; dacă era să iei drept adevărate vorbele ei că\nse gândea chiar la lucrul acela!\n– Ai s-o lămurești tu și mâine și poimâine, dacă o să mai ai ce lămuri,\nzise Niculae, nici nu văd la urma urmei ce importanță mai are din moment\nce eu am uitat și tu ai înțeles că așa ceva nu trebuie să mai faci! Adică cu\nmine, fiindcă nu mă apuc eu acuma să-ți dau lecții cum să te porți cu alții.\n– Nici să nu mai vorbim, n-are nici un rost, șopti ea și avu în clipa aceea\natâta căldură în glas încât s-ar fi putut zice că tot sufletul ei ieșise afară și îl\nînvăluise pe el cu rugămintea să nu mai pomenească de un astfel de lucru\ncare îi făcea lui atâta rău; orice vorbă în plus era asemeni unui păcat care\nînnegrea și murdărea inimile.\n– He-he! behăi Niculae, nici să nu crezi tu acuma că vorbele alea ar fi\npricina, ba eu zic chiar că bine ai făcut că m-ai oprit și mi le-ai spus, fiindcă\naltfel ai mai fi ținut-o așa cine știe cât! Mărită-te, domnișoară, și n-avea tu\ngrija muierilor la care umblă alții. Asta vroiam să-ți spun și nimic mai mult!\nȘi acuma, șopti el apropiindu-și gura de urechea ei, ridica-te tu de pe\nstănoagă și pleacă să nu se spună, în caz că se uită cine știe ce ochi la noi\nprin cine știe ce fereastră, că te-am lăsat eu în drum fiindcă n-am mai vrut\nsă mai stau de vorbă cu tine. Lasă-mă tu pe mine în drum, e ultimul\nsacrificiu pe care îl fac pentru tine, fiindcă mă gândesc că trebuie să am și\neu o vină pe undeva că n-am făcut din vreme ceea ce am făcut în seara asta.\n– Am să plec acuși, dar vreau să-ți spun și eu ceva, zise fata.\n– Știu ce vrei să-mi spui, așa că eu consider că mi-ai și spus, zise\nNiculae și se ridică de pe stănoagă, semn că nu mai vroia să se sacrifice și\ncă în clipa următoare va pleca el.\nFata întinse un picior în aer cu o ezitare de parcă n-ar fi fost sigură că\nacela era și-și pocni apoi într-un anumit loc pulpa cu violentă; de departe s-\nar fi zis că cel care era cu ea îi cârpise una peste față. Casa lor era mai",
  "aproape de râu și prin preajmă se auzeau într-adevăr bâzâind țânțarii prin\nsalcâmi.\n– Niculae, nu fi supărat, zise ea în șoaptă, du-te, dar să știi că poți s-o\nîntrebi și pe surata Ilinca dacă am eu obiceiul să fac ce-am făcut. Mi s-a\nîntâmplat și mie, mai bine luam secerea în dinți decât să deschid buzele și\nsă-mi iasă din gură ce mi-a ieșit. Mi-am dat și eu seama pe urmă și nici n-\nam mai putut să mai mănânc, când mă uitam la soare știam de ce îmi arde\nfața: nu era de soare!\n– Vorbe multe, înțelegere puțină! mârâi Niculae întărâtat. Văd eu că nu\nvreai să înțelegi oricât îți explică omul. Nu e nimic.\n– Dar am înțeles, șopti ea și mai precipitat și vocea îi deveni\ntânguitoare: ce vrei, să mă spânzur cu betele de craca unui salcâm ca să te\nconving că am înțeles? Oricât aș ține eu la tine, dar asta chiar că nu pot s-o\nfac, s-o știi o dată pentru totdeauna.\n– He, he, he, izbucni Niculae și râsul lui gâlgâi în noapte atât de ciudat\ncă nu mai semăna cu al unui om, ci mai mult ca oricând cu al unui țap\nîntărâtat. O dată pentru totdeauna, repetă el, ca și când de aici înainte o să\ntot avem de-a face unul cu altul și e bine să știu ce poți tu pentru mine și ce\nnu. Nu mă interesează ce poți și ce nu poți. Să fie clar, să nu aștepți să avem\na doua oară de vorbit împreună că nu mai avem ce vorbi. E limpede?!\n– M-am exprimat greșit, zise ea.\n– Nu, domnișoară, te-ai exprimat foarte corect, de gândit ai gândit greșit\nși eu înțeleg că nu poți gândi dintr-o dată bine, după ce atâta vreme ai gândit\nstrâmb. Dar sunt convins că până la urmă o să reușești. Eu am încredere în\noameni, zise el ironic, așa m-a învățat partidul. Bună seara.\n– Bună seara, Niculae, șopti ea cu un glas senin și îi întoarse spatele și o\nluă spre poartă, în dosul căreia pieri tot așa cum apăruse, fără un pic de\nzgomot nici când o închise și nici când urcă prispa și o deschise pe cea de la\ncasă străbătând distanța ca o nălucă.\nCu toate acestea, când se culcă, minute întregi mama îi auzi gâfâitul în\nașternut: parcă se înăbușea. Dar nu-i mai zise nici ea nimic, înțelese că\npentru întâia oară fata ei avea un semn, venise în sfârșit la ea la poartă\nbăiatul acela al lui Moromete care îi plăcea ei, se dăduse pe după colțul\ncasei și îl recunoscuse. Bine că venise, că se făcea de râsul lumii, ea după el\nși el nimic. Acuma pesemne că era și ea bucuroasă…\nVIII",
  "Timp de aproape două săptămâni după aceea, tot secerând și făcând clăi,\nMoromete văzu aproape zilnic trâmbe de praf pe drumul dintre gară și sat,\nfăcute de tot felul de mașini. O lua ca odinioară spre lotul vecinului său, cel\ncu bună-dimineața locule, mulțumim dumitale Voicule, și de departe i se\nauzea glasul întrebând de câte două ori același lucru, vrând să spună că nici\nde trei ori și nici de zece ori nu era destul ca să înțelegi cât de cât despre ce\nera vorba.\n– Măi Voicule, mă Voicule, ce e, mă Voicule, ce e, mă, cu acest du-te-\nvino, ce vor, mă, ăștia de la noi?…\nFiindcă veneau adesea și pe drumurile de plan, se opreau, coborau din\nmașini și mergeau pe jos kilometri întregi, asemeni lui Niculae în prima zi.\nMoromete se oprea din secerat când îi vedea că se apropie de capătul\nlotului, și o lua spre ei.\nPăreau oameni de treabă, cu șepcile lor pe cap, și cu pantalonii lor de\ndoc cenușiu, în cămășile lor colorate simplu, ca ale fietecui. Dar ori vorbeai\nunei căruțe, ori le vorbeai lor, tot aia era, nimic nu puteai smulge din\nspusele lor, oricum ai fi întors-o. Cum merge, cât mai aveți, câte hectare, cu\nce îl cărați la arie, aveți căruțe bune (dacă n-aveți să spuneți să vorbim cu\ntovarășul președinte de sfat să vă facă legătura cu alții care au terminat și să\nvă dea prin bună înțelegere) și așa mai departe, și apoi bună ziua, noroc,\nspor la lucru. Nu lăsau să se vadă nimic din ce gândeau și parcă nici nu\nascundeau nimic. Ai fi putut să rămâi chiar încredințat că nici nu știau\nnimic, dacă nu ți-ai fi adus aminte la timp că sunt mari și că nu se poate să\nnu știe ei chiar nimic.\n– Mă, ce-i facem, Ilie, cu ăștia? Ce ți-au spus?\n– Voicule, zice Moromete, până acum am zis și eu că știu ce va să zică\nnimic. Ei, exclama el cu un glas plin de admirație, n-am știut.\n– N-ai știut?\n– Nu!\n– Mă, să fie-al dracu! se mira și Voicu.\n– Ascultă aici la mine, reluă Moromete, ori vorbești cu calu ăla al tău ori\nvorbești cu unul din ăștia, tot la rezultatul ăla ajungi.\n– Te pomenești că tot ce spunea băiatul ăsta al tău e adevărat, zise Voicu.\n– N-ar fi exclus, răspundea Moromete, dar nu-mi vine să cred.\n– Nu-ți vine ție, dar ai să vezi că așa o să fie.",
  "Și Moromete se apuca din nou de legat snopi și de făcut clăi, încredințat\nși el ca și ceilalți, după cum și-o mărturisea, după ceasuri de muncă sub\nvipia cerului când treceau unul la altul sub un pom de pe răzor să fumeze o\nțigare, că nu se putea să fie adevărat ce spunea alde Niculae, zicea și el așa\nca să nu spună ai lui de la raion că ia leafa degeaba, realitatea fiind că nu\nștie nici el nimic. Numai ăștia mari știu și nu vor să spună cine știe din ce\npricină… Și poate că chiar n-o să fie nimic, o să fie ca anul trecut, o să ia de\nla cine are mai mult, de la ăștia cu averi, și de la cine are mai puțin o să-i\nlase în pace. Și după ce fumau țigările se întorceau la snopi și începeau cu\nfamilia lungi socoteli, cu cine din rudele lor sărace se puteau înțelege să le\ndea la treierat o parte din grâu, să facă șire mici la arie… Un ordin scris\npuse în vedere că vor fi acuzați de sabotaj acei proprietari care nu vor\nrepara batozele și nu le vor pune în bună stare de funcționare și nu le vor\nscoate la timp pe izlaz, la locuri anume destinate, în vederea treierișului. Un\nalt ordin le puse în vedere acelorași că uiumul luat ca plată pentru treierat\nrevine acum statului în proporție de optzeci la sută, iar cele douăzeci la sută\nde cereale care rămân vor fi supuse cotelor ca la orice țăran, bineînțeles cu\nplata aferentă per kilogram, așa cum se va stabili în acest an prin H.C.M. Și\nîncă alte ordine și instrucțiuni sosiră în sat, unul după altul, tot timpul cât\ndură secerișul, încât Zdroncan abia mai prididea să le transcrie în condică,\nsă le afișeze în afișierul de lângă sfat, sau să-l pună pe Bărăgan să sune cu\ngoarna și să aducă și astfel la cunoștință conținutul lor. De altfel,\nfuncționarii rurali, învățători și tineret școlar erau mobilizați, constituiți în\nechipe și trimiși prin casele oamenilor și pe câmp să „popularizeze“ aceste\ndispozițiuni și instrucțiuni. Preotul însuși, în prima duminică de seceriș, citi\nîn biserică o enciclică a Patriarhiei Ortodoxe Române prin care, cu texte din\nevanghelie sau din scrisorile sfântului apostol Pavel, erau îndemnați țăranii\nsă asculte de ordinele autorităților și să adune cu grijă „darul ceresc“ al\npământului, să nu risipească grâul, să-l secere la timp și să nu-l scuture\nîntârziind recoltarea. Pe un panou uriaș la răspântia satului fusese afișată o\nlozincă scrisă de elevi cu litere roșii de hârtie care se referea tot la\nstrângerea recoltei, dezvăluind următorul adevăr: Te-ai grăbit, ai câștigat,\nai întârziat, ai pierdut și semnată I.V. Stalin. Iar pentru gazeta de perete a\nariei principale din mijlocul izlazului, alături de lada de nisip și uneltele\ncare se amenajară împotriva incendiului, se obținu de la același preot un\narticol pe care Zdroncan îl copie cu cerneală violetă pe hârtie mare cu\nscrisul lui plin de înflorituri la fiecare început de frază: „Un popor, sau",
  "mulțime, cum o numim, n-a putut fi liber decât prin puterea de unire și\nconsolidare între el fără a se ține seama de burghezimea care ne-a supt\nsângele. Partidul Muncitoresc Român este singurul partid care poate să\nculmineze gândurile tuturor ce ar putea să se gândească la supraputernicie.\nToate partidele politice, sau cum să le numim, toate frânturile care s-au\nperindat la alegerile trecute…“ Și așa mai departe, semănând mai degrabă\ncu un articol electoral decât cu unul de seceriș, dar Isosică și Plotoagă nu\nstăteau ei acuma să se uite la deosebiri din astea. Lor le trebuia iscălitura\npreotului și cu vorbe care să zică de bine despre regim, restul le incumba\nlor, ca organe locale. Și într-adevăr, o aveau această iscălitură, adevărată și\ncu cerneală, dedesubtul textului.\nIX\nOamenii însă se mișcau încet și toată febra aceasta politică și\nadministrativă trecea pe lângă ei și pe lângă căruțele și vitele lor fără să-i\natingă. Fără să afle nimeni și cu această lentoare în mișcări dădeau și ei o\nluptă, dar una mai puțin spectaculoasă, subterană și eficace. De aceea și\nerau senini și liniștiți și îi primeau pe activiști parcă anume cu acea\nînfățișare și acele vorbe care justificau enormul val de cuvinte care se\nrevărsa din aparatele de radio, din ziare și de pe sonorul benzilor de filme\ndespre bucuria țăranilor din timpul strângerii recoltei, despre creșterea\nconștiinței lor de clasă și alianța lor cu clasa muncitoare sub conducerea\nacesteia din urmă. Nimeni nu observă că în acest an, în ciuda recoltei\nbogate, șirele de paie care începură să se clădească după seceriș, în jurul\nbatozelor, erau în mod ciudat destul de mici și relativ egale între ele, și că\nerau departe de a reflecta contrastul real, diferențele adevărate dintre\nhectarele de pământ pe care le avea fiecare. Să stea cineva și să cerceteze că\nalde cutare, de pe atâta pământ, nu putuse să facă atât de puțin, și cutare de\npe atât de puțin să facă atât de mult. Scriptele nu erau bine puse la punct,\ncum avea să se întâmple mai târziu, iar aparatul de control nu atât de\npriceput să înțeleagă un lucru atât de simplu. Și în afară de asta atenția lor\ncea mare era îndreptată asupra celor bogați, să strângă grâul de pe câmp, să-\nl ducă la arie, să nu cumva să-l lase nesecerat, sau să-i dea foc, cum li se\nspunea prin broșuri și literatura difuzată în cantități mari cu această ocazie,\ncă făceau chiaburii…",
  "Treierișul începu ca în toți anii, cu cete de cincisprezece-douăzeci de\noameni, care își uneau vitele și căruțele. Cerul câmpiei se umplu în preajma\nariilor de praf și de pleavă. Batoza începu să murmure de dimineață din zori\nși din depărtare se vedea roata cea mare a locomobilei, cureaua uriașă care\no lega de axul principal al mașinii de treierat și două ouă de metal care se\nînvârteau tot timpul deasupra locomobilei, ca două testicule ciudate, înfipte\nacolo nimeni nu știa în ce scop.\nDin prima zi însă, treieratul chiar se opri pentru câteva ore: se află că\nnimeni nu avea voie să ducă grâul acasă înainte de a preda cotele cuvenite\nstatului, S.M.T.-ului, restanțele și grâul împrumutat. Mai mult, baza de\nrecepție care se afla la gară trimise înapoi primele căruțe care se prezentară\nsă predea aceste cote, pretinzând ca grâul cu neghină să fie dat la trior și să\nse predea cotele fără corpuri străine. Cei care se întorseseră erau atât de\nconvinși că e vorba de o neînțelegere încât arătau nepăsători, și vrură s-o ia\nspre casă cu căruțele pline cu grâul acela al lor pe jumătate amestecat cu\nneghină, dar fură opriți în mod hotărât de către paznici și șefii de tarlale. Și\nce să facem? întrebară oamenii. Deșertați grâul jos, li se răspunse. Vedem.\nTelefonăm la raion și vă spunem. Continuați treieratul puneți grâul în\ngrămezi pe arie și așteptați, nimeni n-are voie să ducă recolta acasă fără\nchitanță de la baza de recepție.\nUrât grâu le ieșise celor care semănaseră cu sămânță împrumutată astă-\ntoamnă și nu-l dăduseră la trior. Se vedeau grămezile acoperite ici-colo cu\nrogojină, și se apropia câte unul și se uita, dădea puțin rogojina la o parte și\ncontempla boabele clipe îndelungi.\nPe baza acelui telefon care urma să fie dat la raion, nici cei care aveau\ngrâu bun nu se duseră să-și predea cotele: tot nu credeau că trebuie să\npredea toate restanțele și toate cantitățile prevăzute după numărul de duble.\nÎl puseră și ei pe jos și se așezară lângă el să aștepte… Câțiva mai sceptici\nîncărcară tot ceea ce datorau, predară și se întoarseră cu chitanța respectivă.\nĂștia nu credeau în minuni și își duseră grâul acasă și cu chitanțele acelea\nse putură duce și la moară să macine, să mănânce pâine nouă. Printre aceste\nchitanțe nu era însă în nici un caz aceea cu numărul 1, cu care se lăudaseră\nPlotoagă și Isosică.\nÎn acest timp, ca și când cei care urmau să intre la rând la batoză ar fi\nfost altfel de inși, cu o situație specială, care n-aveau nici în clin nici în\nmânecă cu cei care își puseseră grâul pe jos, alți oameni trăgeau căruțele\npline cu snopi de o parte și de alta a mașinii și treieratul continua. Și când în",
  "partea din față a batozei se umplea lada în care curgea grâul și un referent\nde la sfat îi citea proprietarului cantitățile pe care urma să le predea, acesta\nse uita neîncrezător în hârtiile aceluia și cu o privire naivă pe chipul lui ars\nde soare și cu pălăria plină de praf și pleavă, întreba: Cât ziseși? Atâta și\natâta, repeta funcționarul, direcția baza de recepție gara Balaci, chitanță la\nnenea în palmă și acasă cu recolta să mănânci pâine caldă. Care gară?\nîntreba atunci omul închipuindu-și poate că dacă o dă pe glumă, o să zică și\năla că a glumit și atunci el o să se întoarcă la cei cu grânele de pe jos și o să\nle spună: încărcați, mă, proștilor, grâul în căruță și duceți-vă acasă, voi ați\ncrezut că e serios? Au glumit ăștia să mai râdă p-acilea de voi, că voi n-ați\nînțeles cum devine, să-i dați și lui acolo un sac de grâu și să vă dea drumul\nacasă. Parcă știe cineva ce socoteală ține el acolo? Și i se adresa în șoaptă\nfuncționarului, hai mă, că îți dau cinci duble de grâu, lasă-mă s-o iau cu\ncăruța spre casă, că nu ne vede nimeni. Funcționarul însă scotea un răcnet\nsă golească lada și să mai tacă din gură, să plece de acolo și să se ducă\ndracului, dar nu fără chitanță, să predea întâi grâul și pe urmă să se ducă și-\nn mă-sa, dacă avea chef.\nX\nÎntre timp Plotoagă și Zdroncan fuseseră avertizați de către Isosică\nasupra necesității de a afla urgent de unde știa Vasile din Cotocești de\n„Operațiunea Cotigeoaia“, cum numeau ei plasa pe care se pregăteau să i-o\nîntindă lui Fântână. Nu le spusese că el, Isosică, știa foarte precis că\nlipoveanul era informat și alarmat. Nu-l văzuseră ei pe Mantaroșie vorbind\ncu el în ziua aceea în fața meate-ului și cum arăta Fântână mai rău decât ar\nfi fost beat? Era exclus ca chiar Mantaroșie să-i fi spus, bănuitor că odată\nFântână înlăturat va fi înlăturat și el, Mantaroșie?\n– Fir-ar mantaua lui roșie a dracului! Cel mai sigur e că mie la sută\nVasile îi pândea din umbră, de-aia s-a dus el în dimineața aceea la Fântână,\nacasă, să se înțeleagă amândoi… N-a uitat pesemne cum s-au opus ei doi,\nIsosică și Plotoagă, la primirea lui în partid.\n– De fapt de ce te-ai opus? se miră Plotoagă.\n– Cum de ce?! se miră la rândul lui și mai mult Isosică. Ai uitat?\n– A, da! exclamă președintele amintindu-și și apoi tăcură amîndoi\nposomorâți.",
  "De fapt nu-și aminteau nimic precis, pur și simplu se opuseseră, fiindcă\nVasile le era străin și nu le plăcuse privirea lui tăcută și sfredelitoare. Îi\ndecisese mai ales să se opună felul cum vorbise el când i se dăduse\ncuvântul, știa să vorbească și simțeai că ăsta nu intră în partid doar ca să-i\nmai îngroașe rândurile cu încă unul. Zdroncan, care asista la această\ndiscuție în tăcere, se ridică în clipa aceea, grăbit, de la masă, o luă spre\ntejghea și pronunță printre dinții lui zâmbați, care stăteau parcă veșnic\ndezveliți, aceste cuvinte misterioase și de neînțeles pentru cei care se aflau\nacolo și le auziseră (și bineînțeles că le răspândiră, ca pe niște ciudate\nsemne de întrebare).\n– Fir-ați ai dracului, nu vă mai convine acuma. Și, ca și când constatarea\naceasta l-ar fi înveselit peste poate, strigă în continuare, adresându-se astă\ndată vânzătorului, lui Stancu Tumbea: Dă-mi, mă, mie în fugă un rom, că\nam treabă, nu ca ăștia care stau aici și n-au nici o grijă. Auzi, bă, Isosică,\nfire-al dracu’? Am plecat, ‘vă oasele în…, noroc, bă, al Ciupăgeanu, fire-ai\nși tu al dracu’!\nȘi plecă rânjind cu veselia aceea a lui care din pricina dinților părea că\nnu-l părăsește niciodată și a cărei expresie mereu surprinzătoare chiar și\npentru cei apropiați erau înjurăturile lui izvorând ca dintr-un strat subteran\nînchis vederii celor din afară. În fapt nimeni nu știa ce gândea cu adevărat\nsecretarul sfatului despre cei din preajma lui, cu care conducea satul, despre\nsatul însuși în care se născuse și despre evenimentele pe care le trăia acest\nsat de câțiva ani. Se făcuse indispensabil tuturor și nimeni nu se gândea să-l\nschimbe o dată cu schimbarea comitetului executiv. Era reales.\nLa a doua întâlnire Zdroncan nu mai era de față, era doar Bilă, care\npărea să fi descoperit că nu era exclus ca șeful postului de miliție să le facă\ngreutăți în actele de constatare a viitoarei fraude a morarului. Ceea ce\nspunea el însă părea întunecos și de neînțeles pentru președinte. Plotoagă se\nuita la el nedumerit și pe de altă parte disprețuitor, iar Isosică fuma și îl\nasculta cu o curiozitate împrăștiată și absentă; se vedea că nici măcar nu-i\ntrecea prin cap să fie atent la ce le-ar putea spune Bilă, chiar dacă din\nîntâmplare responsabilul Arlus ar fi descoperit în evenimentele viitoare o\nanume fisură. Care fisură? Nu era asta cea mai mare fisură, că Fântână\naflase de la Vasile? Cine i-o fi spus lui Vasile? Secretarul organizației se\nchinuia zadarnic să afle și nici Ciulea nu dăduse până acum de nici o urmă,\ndeși avea aerul că în curând o să țină fără doar și poate în mâini firul întregii\nistorii. „Spune-mi măcar la ce te gândești?“ o rugase Isosică. „Mă gândesc",
  "că vă are pe toți la mână Vasile“, răspunsese Ciulea. „Dar de ce?“ „Așa cred\neu, și o să-ți spun pe urmă și de ce, pe bază de fapte. Dar nu acuma, că nu\nștiu nici eu.“\n– Așa e, Bilă, ai dreptate, zise Isosică după ce îl ascultă până la cap pe\nresponsabilul Arlus. O să vorbesc eu cu șeful de post, dar nu acuma, știu eu\ncând. Hai, Plotoagă, adăugă apoi ridicându-se, hai să vedem ce-au făcut ăia\ncu butoaiele de apă la aria chiaburilor, le-au pus sau nu le-au pus?\nȘi se ridicară apoi amândoi și o luară repede spre ieșire, încât Bilă nu\nmai avu timp să se țină după ei, și să mai ia parte la ceea ce aveau să-si\nspună. Președintele sfatului și secretarul organizației de partid mergeau unul\nlângă altul spre biserică, pe drumul cel mare pe care se intra și se ieșea din\nsat spre gară, care dădea întâi spre un pod de ciment de deasupra râului (și\nfăcea aci la poalele câmpiei, sub dealul argilos, un al doilea gâldău adânc al\nsatului, după cel din pădure) și apoi urca sus și tăia izlazul în două până în\nzarea îndepărtată. În dreapta izlazului cum ieșeai din sat și te aflai pe\nmuchia câmpiei, se aflau instalate de curând trei din cele șase sau șapte\nbatoze ale comunei. Asta era aria principală, celelalte fiind împrăștiate una\nîn Valea Morii, și două în apropierea gării, să nu se care tocmai de-acolo\nclăile de grâu și să se scuture spicele. Asta se făcuse în urma unei dispoziții\nvenită de la raion, până în vara aceea batozele fiind în general instalate cât\nmai în apropierea satului, de frica incendiilor. Acum însă se organizaseră\ndin timp peste tot echipe speciale și materiale necesare de stingere, nisip,\nlopeți, găleți și butoaie cu apă. Iar scoaterea și transportarea batozelor pe\narie nu se mai făcuse ca până acum cu boi, înjugați în mod spectaculos câte\npatru sau cinci perechi și conduși cu strigăte și răcnete de-a lungul satului,\nci cu tractorul, și la una din arii se obținură de asemenea două tractoare în\nlocul locomobilelor cu aburi pe care proprietarii nu putuseră să le mai pună\nîn bună stare de funcționare.\n– Ascultă, Plotoagă, eu nu mai cred acuma că Mantaroșie i-a spus lui\nFântână toată operația, eu cred pur și simplu că numai Bilă era în stare să se\ngândească la Vasile și să se ducă să-i spună.\n– De ce? zise Plotoagă.\n– Fiindcă o fi mirosit că n-o să-l iau eu pe el cantaragiu, că nu sunt prost\nși atunci s-o fi înfuriat și el și și-o fi zis că dacă îi spune lui Fântână o să-l ia\năla în locul lui Mantaroșie.\n– Toate astea sunt presupuneri fără nici o bază, zise Plotoagă, și eu zic\ncă și ideea ta că Fântână a aflat ceva de la Vasile mă mir de unde ai",
  "născocit-o! Altceva nu înțeleg eu și de mult vreau să-ți spun, de ce l-ai vârât\ntu pe Bilă între noi și te-ai apucat și i-ai promis că îl iai cantaragiu? Nu\nînțeleg să mă tai cu cuțitul. Și tot așa nu înțeleg de ce l-ai băgat și pe\nMantaroșie să știe, ca să nu mai poți pe urmă să-l dai afară, stau și mă întreb\nși să fie al dracu’ care te înțelege.\nMergeau pe marginea șoselei, pe lângă garduri și era căldură și liniște\npeste tot satul. Oamenii erau toți ieșiți la seceriș și cei doi își închipuiau\npoate că nu mai e nimeni prin case și nu-i aude nimeni și își continuară fără\ngrijă conversația.\n– Nu i-am vârât eu, răspunse Isosică. Ei s-au vârât.\n– Ei s-au vârât cum se vâră oricine, zise președintele iritat, dar cum a\najuns Bilă să știe de moară și tu să-i promiți că o să-l iai cu tine? Să te văd\ncum îmi explici tu chestia asta.\n– Păi uite cum a fost, nu mă face pe mine vinovat: el s-a apucat să ne\nspună, erai și tu de față și era și Zdroncan; ai memorie scurtă, el a venit cu\nideea „Operațiunii Cotigeoaia“ și noi nu ne-am dat seama că el vrea locul\nlui Mantaroșie. Fiindcă la început n-a vrut nimic, ne-a lăsat să vadă ce\nzicem noi. Și noi în loc să tăcem din gură și să nu-l mai lăsăm să stea la\nmasa noastră, am zis că e o idee extraordinară; Zdroncan a zis, dacă ți-aduci\naminte. Și pe urmă când a văzut că e în regulă, Bilă a venit cu Pretenția.\nDacă ziceam nu, era clar că se ducea și ne spunea lui Fântână. Tot mai\nputeam să-l dăm la o parte, dar n-a trecut mult și tot el a venit și cu ideea să-\nl atragem pe Mantaroșie… și Zdroncan iar a sărit în sus: formidabilă idee.\nEi, ceartă-te acuma cu Zdroncan! Te cerți degeaba, n-ai cum să mai scapi de\nBilă…\n– Decât într-un singur fel, zise deodată președintele rece și hotărât și avu\no astfel de expresie și un astfel de glas încât nu se putea înțelege decât că e\nvorba de o suprimare fizică și că numai astfel se putea scăpa de Bilă.\nIsosică îl înjură atunci pe Bilă cu mânia scârbită a celui care e silit să\nrecurgă la ce nu trebuie, ca să facă ordine într-o situație grea ajunsă la impas\ndin vina chiar a celui care va fi victima unei asemenea măsuri extreme.\n– Iau eu asupra mea cum să scăpăm de Bilă, continuă președintele, dar\ncu o condiție, să nu-l păstrezi pe Mantaroșie cantaragiu, să-l iei pe frati-meu\nGrigore.\n– Nu pot, zise Isosică, trebuie să-l iau pe cumnatu-meu Zonzi. Asta e\nsituația.",
  "Președintele tăcu. Aici era mâna Ciulchii, nimic de făcut. Apoi vorbi cu\nacel glas al celui care era silit acum să-și modifice fără ezitare și cu toate\npierderile cuvenite planurile de până atunci.\n– Bine, atunci ia-l pe frati-meu Grigore ajutorul lui Zonzi. Fi-i-ar bila lui\na dracului, cum stăturăm noi ca niște proști și ne uitarăm în gura lui…\nȘi, convins acum nouăzeci la sută că toate urmele trădării nu puteau să\nducă în altă parte, Isosică începu deodată să-l înjure pe Bilă cu creioanele\nlui cu tot, zicând că să și le scoată pe toate din piept și să le bage în aia mă-\nsii de porc, cum i-a înșelat el pe toți strecurându-se pe nesimțite în biroul\norganizației și agățându-se de pantalonii lor cum se agață ciulinii de coada\ncâinelui.\n– Mă, Plotoagă, ia ascultă aici, zise el din ce în ce mai furios, tu mai ți-\naduci aminte ce-a pățit al lui Moromete în ‘46 când erau să-l omoare\noamenii în fața primăriei și abia l-a scăpat notarul din mâinile lor?\n– Cum să nu-mi aduc aminte, zise Plotoagă. Nu eram și eu acolo?\n– Ei, tu ții minte cum a urlat atunci Bilă? „Domnilor, astăzi nu trebuie să\nfii comunist, trebuie să fii anticomunist!“\n– Cum dracu să nu țiu minte, exclamă președintele, din pricina urletelor\nlui au început să urle și ăilalți și să-i dea lui Moromete cu pumnii în cap!\nEra beat mort.\n– Ei, tu știi o chestie? continuă Isosică. Eu l-am văzut pe urmă cu ochii\nmei cum a ridicat ciomagul lui cu gogă și a vrut să-i dea lui Moromete una\nîn cap. S-a lovit ciomagul de mâna unuia care și ăla vrea să dea, altfel îl\nomora pe Niculae. Ce-ar fi să-i spunem noi lui al lui Moromete? Scăpăm\ndracului de domnul Bilă, îl curățăm…\n– Păi tocmai la asta mă gândeam și eu adineauri, îmi luași vorba din\ngură, zise președintele, și uite cum o să facem: îi punem întâi pe alții să se\nducă la al lu’ Moromete acasă și să-i spună, și dac-o fi nevoie, dăm și noi\ndeclarație. Băga-l-aș în mă-sa pe domnul Bilă, că de mult stam și mă uitam\nla tine cum umbli cu el în toate părțile, și toată lumea ne înjură din pricina\nlui.\nSe apropiaseră între timp de arie și deveniră tăcuți. Doi inși săpau într-\nun loc cu niște cazmale niște gropi, alții înfigeau niște țăruși și niște panouri\ncu instrucțiuni și gazeta ariei. Pe pământ zăcea alături o cutie cu cruce roșie\npe ea, probabil farmacia volantă, iar mai încolo, lângă locomobila tăcută,\nalții se opinteau rostogolind spre un loc anume două putini uriașe, necesare\nprobabil pentru cazanul de aburi al locomotivei.",
  "– Dănălache, chemă Isosică cu o voce scăzută și tainică și de lângă\ngropi se desprinse acel Dănălache, un om cu statura înaltă și slăbănoagă și\nse apropie în grabă de cei doi. Cu cine ești tu acolo?\n– Cu Geacă, zise Dănălache arătând cu degetul gros înapoi.\nIsosică avu o expresie elocventă de mulțumire și se uită la Plotoagă\nsemnificativ: ce zicea, nu era o potriveală perfectă?\n– Geacă, strigă și președintele cu același glas ca al lui Isosică de mai\nînainte și cel strigat lăsă cazmaua și se apropie și el în grabă.\n– Ia veniți voi încoace, le spuse Isosică luându-i mai la o parte și în timp\nce se îndepărta încet cu ei continuă cu glas ceva mai tare ca să-l audă\nceilalți și să nu-și închipuie cumva că e vorba de altceva decât de ceea ce își\npot închipui în mod normal: terminați azi aici și mâine duceți-vă la\nCotigeoaia, că scoatem batoza lui Năstase Rădulescu și aveți grijă să nu\nsaboteze chiaburul instalarea ei; aria lor o să fie aria chiaburilor și dacă nu\nsuntem atenți cine știe ce figură poate să ne facă.\nPlotoagă zise și el ceva de același gen celor care continuau să lucreze, și\nstătu lângă ei mereu, în timp ce Isosică vorbea acum cu cei doi fără să se\nmai audă ce le spunea. În cele din urmă cei doi reveniră, președintele îl\npărăsi pe cei ce lucrau, se îndepărtă cu secretarul organizației, iar Dănălache\nși Geacă, cu niște expresii impenetrabile, puseră mâna pe cazmale și\ncontinuară cu săpatul gropilor.\nGeacă era un om care ar fi putut trece drept un ins gras, dacă n-ar fi fost\nașa de roșu și n-ar fi avut în cap niște ochi așa de mari cât niște cepe. Asta\nse vedea întâi la el și cine nu-l cunoștea și-ar fi putut închipui, pe lângă\ntoate, că trebuie să fie și iute la mânie și periculos nevoie mare. Dar nu era,\ndupă primele vorbe pe care le auzeai că le spune cu ochii aceia ai lui mari\nse întâmpla ceva, parcă zâmbea de o istorie pe care vroia să ți-o povestească\nși chipul lui cu pielea umflată și roșie părea și el parcă încărcat de un val de\nbucurie ascunsă care îi inunda porii. În zilele de duminică, dimineața așa\nspre prânz mai ales, o mare parte din sat auzea dinspre casa lui valuri de\ncântece dintr-un instrument pe care numai el îl mai avea dintre toți și din\ncare numai el mai știa să mai cânte: din cimpoi. Cine stătea atunci alături de\nel îl vedea cum degetele lui groase joacă pe cele câteva găuri ale țevii de\nlemn care ieșeau din burduf și cum ochii i se umflau și mai mari și chipul i\nse făcea și mai roșu suflând în țeava de aer din capul aceluiași burduf. Nu\njuca nimeni după cântecele lui și nimeni nu-și arăta dorința să belească, așa\nca el, o capră, și să vie la el să învețe cum se cântă din ea. Geacă avusese un",
  "copil care îi murise în război, în 1945, într-un lagăr de prizonieri nemțesc.\nCei care scăpaseră de acolo povesteau că din pricina foamei pierise, își\nschimba pâinea pe tutun și când venise iarna și făcuseră păduchi, nu\nrezistase la mizerie și se prăpădise. „Iar cântă săracu Geacă, spuneau\nmuierile când îl auzeau, cântă după Anton al lui că nu se mai întoarse de pe\nunde îl târî rezbelul“. Geacă era foarte sărac, era dulgher și membru de\npartid încă de la început, de când venise notarul acela în sat, se înscrisese\nodată cu Fântână. Dar nu reușise să fie nimic în toți anii care urmară.\n– Ce e, mă Geacă? zise unul din oameni adresându-i-se ca și când era de\nla sine înțeles că degeaba l-ar fi întrebat pe Dănălache, că ăsta n-ar fi spus\nnimic. Ce zicea Isosică?\nDar avură o surpriză. Geacă se supără pe neașteptate și păru că se\nînroșește și mai mult decât era el roșu, iar ochii lui negri, boboșați și încă\ntineri, nu mai surâseră ca asupra unei istorii pe care era gata să ți-o\npovestească.\n– Ce să fie, bă Tănăsache, răcni el, tu n-ai auzit? Sau ai cam surzit de o\nureche?\n– Du-te, mă, dracu’, se supără atunci și numitul Tănăsache. Și adăugă\nparcă în silă: Crezi că eu stau să aud prostiile voastre. Taci, că altă treabă n-\nam.\n– Păi dacă n-ai, atunci de ce întrebi? zise de la locul lui celălalt\nconspirator, Dănălache, șef de tarla, numit de Isosică, omul lui cel mai\nsigur, știa toată lumea.\nNumitul Tănăsache însă parcă nici nu auzi, dădu mai departe cu\ncazmaua și nu mai răspunse nimic. Chiar că părea surd. Tăcerea care urmă\nînsă stărui timp de câteva minute lungi asupra tuturor. Și unora li se umbriră\nchipurile: ce era cu asta, de se supărase Geacă? Ce putuse Isosică să-i spună\nde îl făcuse să strige așa? Ce se întâmpla în sat cu oamenii de nu mai puteau\nvorbi unii cu alții ca altădată, fără aceste bănuieli și aceste taine?\nXI\nȘi iată cum prin jocul imprevizibil al forțelor pe care le declanșează\ntotdeauna o uneltire, inspiratorul „Operațiunii Cotigeoaia“ care îi ținea\nîncleștați pe cei ce conduceau comuna Siliștea-Gumești tocmai în perioada\ncând Niculae Moromete revenise cu o sarcină de partid în satul său natal,\nBilă adică, deveni deodată omul care trebuia definitiv îndepărtat de pe",
  "scena satului. Dar câți erau cei care, judecați după trecutul lor, nu meritau să\nfie excluși? Nu exista decât o singură posibilitate să se afle răspunsul la\naceastă întrebare, să i se cerceteze dosarul la raion în urma unei sesizări: a\ndeclarat oare tovarășul Dobrescu, la intrarea lui în partid, cine era? (Ăsta\nera numele adevărat al lui Bilă, nimeni nemaiamintindu-și cine și de ce îl\nporeclise cu acest cuvânt care însemna ceva rotund și ce înțeles avea\naceastă sugestie pentru înfățișarea sau felul lui de a fi, chipul lui osos și\nnegru nepotrivindu-se deloc cu această poreclă; poate doar vorba lui egală\nși persuasivă, cuvintele lui măsurate și avertismentele lui unduioase însoțite\nde acel „ți-o spun cu lacrimi în ochi“, fiindcă cealaltă latură a firii lui,\nexplozivă și demențială, apărea doar când se îmbăta, și asta se întâmpla\nextrem de rar, necunoscându-i-o decât un număr foarte restrâns de\npersoane). Dacă de la raion venea informația că „partidul știe“, atunci totul\ntrebuia altfel construit, cu mai puține șanse că Bilă putea fi „curățat“, dar\nacționându-se în orice caz în vederea obținerii unui rezultat care să ducă cel\npuțin la scoaterea lui din birou și îndepărtarea lui de pe primul plan de\nconducere a treburilor comunei. Nimeni adică să nu mai poată să facă vreo\nalianță cu el, și în nici un caz Fântână.\nAșa se face că în zilele secerișului Niculae se pomeni într-o seară cu doi\ninși la poartă, pretinzând, cu o voce coborâtă și cu un aer misterios, că vor\nsă-i spună ceva și că vor să-i dea și în scris… Unul dintre ei, care părea să\nfie un ins gras, dar care tot așa de bine putea să fie doar voinic, stătea mai în\nfață, iar celălalt, înalt și slăbănog, ceva mai în spatele lui, având parcă aerul\nsă spună că deși rolul lui este același cu al celuilalt, poziția nu e aceeași, el\nfiind un ins fără importanță anume, putea doar să întărească cele ce avea să\nspună grasul, fără să adauge însă ceva nou. Amândoi în schimb așteptau\nliniștiți și convinși că Niculae o să le deschidă ușa, să intre în curte și,\nundeva în grădină sau în pridvor, să se așeze pe ceva și să înceapă să-i\npovestească. Niculae însă îi întrebă fără bunăvoință:\n– Despre ce e vorba? Și adăugă și mai neprietenos: Ce este, nea Geacă,\nce s-a întâmplat?\nSe vedea că pe celălalt nici măcar nu-l întreba cine e și că, dacă nu l-ar\nfi recunoscut pe Geacă și n-ar fi știut că e un om cumsecade, s-ar fi răstit la\nei și i-ar fi gonit pe amândoi de la poartă înainte chiar ca vreunul din ei să\napuce să deschidă gura.\n– Măi Nică, zise Geacă fără șovăire, de astă dată cu o voce obișnuită, și\npărăsind brusc și parcă scos din sărite orice taină, noi am venit să-ti spunem",
  "ceva care te privește individual, dar dacă nu te interesează, plecăm și bună-\nseara…\n– Cine v-a trimis? întrebă tânărul cu alt glas, coborât, sec și foarte rapid.\nParcă nici nu mai era glasul aceluiași om. Urmă o clipă de tăcere. Geacă\nrămase țeapăn în întunericul serii. Atunci se auzi șoapta tărăgănată a\nceluilalt:\n– Nu ne-a trimis nimeni, am văzut că ai venit în sat și n-ai mai dat de\nmult pe-aici și ne-am gândit să-ți spunem ce știm ca o datorie a noastră de\nmembri de partid…\n– Ce vorbești? Și până acum ce-ați făcut? Vreți să vă spun eu de ce ați\nvenit? zise Niculae. Și continuă: Să-mi spuneți că Bilă era la primărie când\nau sărit oamenii la mine, așa este? De ce nu spui, nea Geacă?\n– Măi Nică, asta e, recunoscu Geacă intimidat.\n– Și erai și dumneata acolo de față, când s-a întâmplat.\n– Păi eream.\n– Păi ereai, reluă Niculae tăios și ereai și dumneata care nu te cunosc,\ncum te cheamă?\n– Dănălache!\n– Ereai și dumneata și ereau și alții și ce-ați făcut? Ați stat și v-ați uitat\nși acuma veniți să vă pârâți unul pe altul crezând că eu gata, o să vă ascult\npe voi și o să vă primesc declarațiile voastre scrise. Ia cărați-vă de-aici și,\ndacă vă mai prind că umblați cu istorii de-astea, vă pun eu în discuția\norganizației și o să afle toată lumea cu ce vă ocupați.\nȘi le întoarse spatele și intră în curte. Din cuvintele sale însă necruțarea\nîi izbise atât de tare pe cei doi încât rămăseseră mai departe la poartă ținuți\nparcă de piept de ghearele ei furioase și invizibile: nu se mai puteau urni din\nloc, stăteau mereu lângă poartă ca două momâi fără sens, prelungiri sau\nrepetări tăcute ale stâlpilor porților sau trunchiurilor din preajmă.\n– Cine erea, mă? întrebă Moromete când băiatul intră în tindă.\n– Geacă și Dănălache.\n– Și ce căutau?\n– Să-mi spună ei mie nu știu ce! exclamă Niculae cu dispreț. Și când i-\nam întrebat cine i-a trimes, Geacă, om în toată firea, că ți-e milă de el cum a\nrămas fără Anton, a tăcut din gură și a răspuns ălălalt, Dănălache, crezând\ncă mă prostește el pe mine: nu ne-a trimes nimeni! Nici măcar nu i-am lăsat\nsă vorbească, le-am spus să plece și să nu-i mai văd.",
  "Moromete ieși în pridvor și se uită spre poartă, ca și când ar fi vrut să\nverifice în felul ăsta spusele fiului. Stătu câteva clipe lungi, apoi se întoarse\nși exclamă cu o uimire care parcă se cerea ea însăși verificată.\n– Păi, îi văd că stau mereu la poartă!\nNiculae se ridică și el de pe prag unde se așezase și apăru în cadrul ușii\nuitându-se și el lung în aceeași direcție. El stătu însă mai mult și când reveni\nspuse că în sfârșit cei doi s-au urnit de la poartă, s-au dus…\n– Fă și tu cum crezi, zise Moromete întru târziu, cu îndoială. Dar sigur\nzici că Geacă…\n– Tocmai d-aia, răspunse atunci Niculae ridicând fruntea spre tatăl său.\nNu poate să rămână Geacă, Geacă, așa cum îl știm toți? aproape că strigă.\nȘi adăugă după câteva clipe lungi, țintuindu-l pe tatăl său cu privirea sa\ntânără care nu clipea: De ce nu poate? Ce îl împiedică?",
  "XII\nTatăl nu răspunse și nici fiul nu mai zise nimic. Altă dată, în altă zi, mai\nales cum era acum, după o zi de odihnă – era prima duminică de la\nînceputul secerișului – Moromete ar fi luat-o negreșit de la cap, dar se\nîntâmplase în cursul zilei ceva cu Catrina acolo la Alboaica și tatăl și fiul\narătau îngrijorați. Bâta, povestise același Sande trimes de Alboaica pe furiș,\nvenise la prânz de la biserică, se culcase în pat și nu mai vrusese să\nvorbească cu nimeni. Nu stătuse nici la masă, și se făcuse seara și tot în pat\nstătea. „Ce e cu tine, mamă, o întrebase Albei nedumerit, te doare ceva, să-i\nspunem lui Niculae să chemăm pe doctorul Ruiu de la spital, îl cunoaște\npersonal, dacă îi dă un telefon de la sfat să știi că vine!“ „Nu mă doare\nnimic“, răspunse mama cu o voce foarte sigură dar foarte mohorâtă, și alte\nvorbe nu mai scosese și se înțelegea limpede că dacă le scosese și pe-astea\nfusese doar ca să împiedice venirea zadarnică a medicului tocmai acum în\nzi de sărbătoare, când poate că se odihnea și el ca orice om. „Ce e, mamă?“\no întrebase și Alboaica cu blândețe, dar trebuise s-o lase în pace, fiindcă\ndegeaba vorbea cu ea. Stătea întinsă în pat în casă, îmbrăcată așa cum\nvenise, în fusta ei bună și cu bluza ei de zile mari, cu spatele la toți cei care\nar fi intrat pe ușă și nu scotea un cuvânt. Era atât de mohorâtă încât toată\nodaia părea plină de împotrivirea pe care o împrăștia parcă în jurul ei\nșederea aceasta în pat, neclintită. Vecinii și rudele mai îndepărtate știau că\nmama lui Niculae își purta supărările pe picioare, așa cum făcea mai toată\nlumea, dar numai tatăl, fiul și fiica cunoșteau felul acesta al ei de a se culca\nși de a nu vorbi când ceva dușmănos o copleșea din afară, sau dimpotrivă\ncând ea copleșea pe alții cu dușmănia ei. Și cele mai rele stări care o țineau\ncel mai mult la pat, cum era cea de azi, erau cele în care această dușmănie\nnu se limpezea: cât venea din sufletul ei, cât din al altora și care dintre ele\nerau mai rele. Pentru că ea învățase de la biserică și o spunea și altora, că\ntrebuie să uiți faptele rele și să le ții minte numai pe cele bune, fiindcă așa îi\nplace Domnului Cristos. Nu reieșea însă de nicăieri din cele patru\nevanghelii că asta era una din plăcerile Nazarineanului, totuși asta fusese\ncea mai des repetată dintre învățăturile pe care Catrina Moromete o\ndesprinsese de-a lungul anilor ducându-se la biserică. Familia ei însă,\nMoromete îndeosebi, și alții care îi cunoșteau tinerețea înțelegeau de aici\nmai multe, de ce chiar uitarea ar fi fost una dintre marile învățături ale lui",
  "Cristos: trecutul Catrinei lui Moromete nu părea să fie pentru aducerile ei\naminte un izvor de lumină…\nMoromete se ridică de pe prag, se duse pe vatră, scormoni cu vătraiul în\ncenușă și luă de pe el spuză roșie de la care își aprinse pufăind țigara lui de\ntutun răsucită în foiță de mână. Alături, Ilinca spăla vasele (când Niculae\nfusese strigat la poartă de cei doi, abia terminaseră cu masa) și le rânduia la\nlocul lor pe polița de lemn din perete. Sperând că poate îi va pica totuși\nceva de mâncare atâta timp cât lumina tindei și umbrele stăpânilor se\nmișcau mărite de-a lungul pereților și podului pridvorului, câinele stătea\nîntins într-o parte pe patru labe arătându-și doar botul la lumină lângă\nstâlpul ușii, clipind rar din ochii lui parcă vinovați de conștiința de a fi câine\nși de a nu fi mai mult, vită de pildă, față de care stăpânul are mai multă\ndragoste, se scoală anume dimineața și o îngrijește și îi dă mai mult să\nmănânce, nu numai fărâmiturile lui de la masă. Era unul tânăr, nu mai era\nDuțulache, acela murise de mult, pierise într-o zi de acasă și nu-l mai\nvăzuse nimeni.\n– Vezi cum devine, zise Moromete, îți spuneam acum o săptămână când\nveniși cu noi dimineața în căruță la deal: nu mai e el secerișul de altă dată\ncu tot rodul muncii noastre! Așa e și cu biserica! În loc să se ducă și să se\nîntoarcă de acolo cu sufletul senin, se întoarce și cade la pat. De ce? E bine\nașa?!\nTăcu și se întunecă și el la față, ca și când ar fi pățit și el ce pățise mama\nîn acești ani când biserica fiind dezlipită de stat și copiii nemaiînvățând la\nșcoală religia, nu mai știau de Dumnezeu decât de la oameni, și oamenii…\nCu toate că în viața lui, nici de Paști nu se ducea totdeauna la slujbă,\nMoromete se trezea acum că e credincios!\n– Când erați mici vă luam din pat în noaptea Paștilor și vă duceam la\nbiserică și mă-ta punea peste prag un strat de pământ proaspăt cu iarbă\ncrudă… vă dădeam paști pe el… continuă Moromete.\n– Ei și?! făcu Niculae.\nÎncepea parcă să-l scoată din sărite aerul acesta pașnic al tatălui său,\ndupă ce o gonise pe maică-sa de acasă cu parul. Oricum, avea aerul să\ncreadă că ea stă acolo la Alboaica de dragul lui, să-i facă pâine sau cozonaci\nși să vie pe urmă acasă bucuroasă ca de zile mari, ca pe timpul frumoaselor\nvremuri când toți copiii erau la un loc, și în zilele de sărbătoare, de Paști sau\nde Crăciun, nu se mai înjura și nu mai ridica nimeni mâna unul la altul. Ce",
  "tot îi da el zor cum era cu pământul pus pe marginea pragului și alte\nistorisiri înflorite care nu mai puteau să ascundă nimic?\n– Mă mir cum te împovărezi tu cu lucruri care nu te privesc, zise\nNiculae, și cu alea care te privesc direct, te scuturi ca și când nici usturoi n-\nai mâncat și nici gura nu-ți miroase.\n– Păi mă întâlnii și eu la prânz cu Catrina lui Bălțoi, răspunse Moromete\nindignat și zice „Ilie, vezi s-a supărat rău nașa (adică mă-ta), am fost cu ea\nla biserică și după slujbă popa a citit ceva ca să ne ducem la secere și să\ndăm cotele..“ Asta e logică?!! exclamă Moromete furios. De ce îl amesteci\npe preot în astea? Că doar tu nu crezi în Dumnezeu!\nAșadar din pricina asta căzuse Catrina la pat, că preotul lăsase la o parte\nevanghelia și vorbise de cote…\nCând Moromete se opri, se ivi Ilinca scoasă și ea din sărite că tatăl ei\nvorbește de maică-sa ca și când amândoi ar fi fost de față și s-ar fi uitat unul\nla altul ca niște prunci.\n– Voi nu mai tăceți din gură, Niculae? zise ea. Nu vă dor fălcile de atâta\nvorbă?\n– Nu ne dor, pe tine te dor? zise Moromete înțelegând că lui îi erau\nadresate aceste cuvinte.\nȘi schimbă subiectul.\n– Cu alte cuvinte, reluă Moromete adresându-se fiului, te ferești să\nvorbești cu unul sau cu altul din ce motiv?\nAi fi zis că întrebarea avea rostul ei. Și adăugă situându-se nu fără o\nanume încântare de sine pe un plan din afară:\n– Care sunt metodele dumitale?\nSigur, nu erau amândoi oameni politici? Făceau schimb de vederi…\n– Metodele mele sunt că am în față un sat vechi și acționez să iasă din el\nunul nou, răspunse Niculae. Ori, intriga și turnătoria n-o să facă niciodată\ndin nimeni și pe nimeni un om nou.\n– Și cotele crezi că or să facă? întrebă Moromete.\n– Cotele o să le desființăm, dar deocamdată suntem siliți să recurgem la\nele, fiindcă n-avem încotro. Cu ce să aprovizionăm orașele la un preț\nconvenabil?\n– Bine, conveni Moromete, dar după ce le desființezi îmi dai îndărăt ce\nmi-ai luat?\n– Sigur că o să-ți dau și îndărăt sub o formă sau alta o să-ți iai singur,\nrăspunse în cele din urmă Niculae ridicându-se de pe prag și pregătindu-se",
  "să se culce, având acum acea expresie a celui care ghicește ce i se va\nrăspunde și n-are nici un chef să audă, n-are acuma timp de discuție.\n– Dă-mi dumneata un bon la mână în care să se specifice următoarele,\nzise într-adevăr Moromete fără să ia în seamă intenția fiului de a părăsi\nterenul. Am luat de la cetățeanul cutare din comuna cutare raionul cutare\ncereale cantitate cutare în valoare de lei, care nu corespunde cu prețul pieții.\nPrin prezenta, mă oblig ca, stat, să-i achit diferența, așa, eșalonat. Drept\ncare i-am eliberat prezenta spre a-i servi la nevoie.\n– Nu merge cu chestii d-astea, zise fiul hotărât și agresiv.\n– Nu merge?! se îndoi Moromete, ca și când ar fi crezut o clipă că faptul\nera posibil și ar fi putut încheia tranzacția chiar atunci și anume cu fiul său,\ncare ar fi avut împuterniciri speciale.\nXIII\nIsosică, Plotoagă, Zdroncan și Bilă și Mantaroșie care făcea și el parte\ndin biroul organizației, dar care înainte de a li se alătura șovăise un timp\nîntre ei și vechiul secretar, Adam Fântână, nu-și dădură cu adevărat seama\nde ceea ce se petrecea pe arii nici după ce numărul celor care își întindeau\ngrâul pe jos crescu atât de mult încât, văzută de departe, o arie începea să\nsemene cu un fel de bivuac. Grămezile conice de grâu cu rogojini pe ele\naduceau a corturi, iar țăranii în cămăși tolăniți pe lângă ele a trupă în\nrepaos. Isosică, în a doua zi de treieriș, plecase la raion de unde se întoarse\npe seară cu știrea pe care o comunică lui Plotoagă și lui Zdroncan, că Bilă\nnu declarase la primirea sa în partid ce rol jucase în evenimentele din ‘46\ndin fața primăriei și că era momentul să se trimită la raion declarațiile\nrespective și să fie curățat. Plotoagă însă, președintele sfatului, nu se putu\nlăuda cu un succes asemănător și spuse că Niculae al lui Moromete era\ncomplet refractar dezgropării trecutului lui Bilă și că nici măcar nu vrusese\nsă stea de vorbă cu Geacă și Dănălache, pur și simplu îi gonise de la poartă\nfără discuție.\n– Pe noi nu ne interesează dacă el vrea sau nu vrea, zise atunci Isosică\naproape disprețuitor, dând parcă de înțeles că în chestiuni de astea nu\npersoana ta interesează… Avem noi și alte socoteli cu el și cu tat-său,\ndomnul Ilie Moromete. Nici o grijă, nu vom scăpa momentul potrivit pentru\na-i demasca pe amândoi pentru agitația pe care o duc… Așa, Niculae avea\nocazia să-l iertăm pentru ceea ce face taică-său. N-o să-l mai iertăm.",
  "Zdroncan schimbă subiectul cu un surâs impenetrabil:\n– Cu cine ai vorbit la raion?\n– Am vorbit chiar cu tovarășul care are sarcina să se ocupe cu probleme\nde-astea, răspunse Isosică. Și adăugă ironic: ce, credeai că m-am dus să\nvorbesc cu tovarășul Merdescu sau cu Bumbea?\nMerdescu era unul din șoferii comitetului de partid raional și cel numit\nBumbea unul din oamenii de la poartă, care te opreau să intri neanunțat.\nZdroncan ripostă cu o înjurătură admirativă la adresa lui Isosică spunând că\nera dat în paștele mă-sii, dar că o să vadă el ce-o să-i facă mâine sau\npoimâine tovarășul prim-secretar Ghimpețeanu când o să afle că oamenii și-\nau pus grâul pe jos și nu vor să se ducă să-și predea cotele la baza de\nrecepție. Ce măsuri înțelege să ia?\nIsosică își descleștă fălcile și căscă cu gura până la urechi, abia\nînregistrând faptele. Se aflau acum la sfat în biroul președintelui, luminat\nputernic de becul din tavan, și nu mai era nimeni pe acolo, afară de un\npaznic vigilent care făcea ce făcea și se dădea ca din întâmplare când pe\nlângă ușă, pe coridor, ascultând încremenit, dar și gata să-și reia mersul\ndacă ar fi fost surprins, când pe-afară, pe sub ferestre, ca și când ar fi pândit\nsă nu sară cumva vreun dușman de clasă peste cei dinăuntru și el să nu fie\nacolo și să dea alarma. În realitate trăgea cu urechea…\n– Nu egzistă, zise Isosică toropit de somn și de o mulțumire esențială,\ncare înăbușea nesilit orice încercare a oricui, nu numai a lui Zdroncan, de a-\ni strecura în preocupări vreo îngrijorare cât de mică. Cotele trebuiesc\npredate fără discuție și cine nu vrea, nu duce grâul acasă. N-are decât să-l\nțină acolo pe câmp, să vedem cât îl ține. Trecui și eu pe-acolo când venii de\nla gară, adăugă el puțin mirat, și unii îmi spuneau că n-au căruțe… Niculae\nal lui Moromete n-a fost pe arie?\n– A fost de dimineață, zise Plotoagă, și pe la prânz a plecat la raion, l-a\nchemat tovarășul Ghimpețeanu.\n– Adică n-a zis nimic!\n– Ce să zică, și mie îmi spuseră tot așa, că n-au căruțe și că îl duc mâine\ndimineață.\n– Poate că n-or fi având? admise Isosică descleștându-și iar fălcile,\nvedem noi mâine, organizăm noi altfel convoaiele, luăm căruțe de la cei\ncare stau și n-au intrat în ceată și le dăm lor…\nNiculae se întoarse în aceași seară de la raion și dimineața ținu o ședință\ncu Isosică, Plotoagă, Bilă și Mantaroșie, cei trei membri ai biroului",
  "organizației, plus Plotoagă în calitatea lui de președinte al comitetului\nexecutiv și nici el, Niculae, nu pomeni nimic de situația de pe arie. Le\nreaminti doar pe scurt instrucțiunile și măsurile care trebuiesc respectate în\nvederea unei bune desfășurări a treierișului, punând însă accentul insistent\npe o supraveghere specială a ariei chiaburilor.\nDupă felul cum le vorbi era lesne de înțeles că pentru asta fusese el\nchemat ieri la raion și exemplele pe care le dădu confirmară imediat această\npresupunere. În cutare sat un chiabur a refuzat pur și simplu să-și strângă\ngrâul de pe câmp, un altul a stricat sitele de la batoză, un altul a încercat să\nfure niște saci cu zoană, acel praf amestecat cu pleavă și boabe rupte de\ngrâu care se scurge alături de lada mare, altul a fugit din sat nu se știe unde\nși și-a împărțit recolta la alții, crezând că cu manevra asta…\nNiculae era încruntat. Exemplele sale erau meschine, dar nu le inventase\nel, cum, necum, ăștia cărora le vorbea trebuiau să bage bine la cap să nu\nspună că n-au fost prelucrați…\nAria chiaburilor funcționa însă fără nici un fel de accidente, se treiera\nnecontenit, batoza avea toate sitele în regulă, chiaburii erau toți prezenți\nlângă șirele lor de grâu și, în afară de toate acestea, la ei nimeni nu-și pusese\nrecolta pe jos și nimeni nu zicea că n-are căruță să-și ducă cota la baza de\nrecepție, cum ziceau ceilalți. Bogații satului treierau în tăcere și păreau surzi\nla strigătele pe care le scotea din când în când Plotoagă când ceva i se părea\nlui că nu e în regulă sau nu se mișca bine și numai copiii păreau veseli sau\nstrăini de ideea că au fost pentru întâia oară despărțiți de sat printr-o arie\nspecială; fugeau și se zbenguiau printre șire, sau cărau cu aceeași veselie\npaiele de la curul mașinii, iar alții țineau de căpestre caii înhămați la\ncăruțele încărcate și botul cailor abia le ajungea la urechi și caii stăteau\ncuminți în mâinile acestor omuleți care, în afară de faptul că erau așa mici,\nsemănau întru totul cu părinții lor, de la pălărie și cămașă, până la chipul\nenergic, ars de soare.\nA doua zi dimineața, așa cum își repartizaseră sarcinile, Niculae și\nIsosică o luară de la sfat spre aria principală, de pe izlaz, unde funcționau\ntrei batoze. Lângă pădurea Cotigeoaia, fură trimiși Bilă și Mantaroșie din\nconducerea organizației. Când Niculae ajunse printre mușuroaiele de grâu\nîntinse până departe pe arie, la început merse printre ele în tăcere și cu\noarecare grabă și fără să manifeste o atenție specială. După ce ieși însă din\nele și fără să se oprească din mers, îndepărtându-se deci de arie, îl întrebă\npe Isosică cu o voce tăioasă ca un brici:",
  "– Ce e cu grămezile astea de grâu?\nIsosică își încetini nu se știe de ce pașii, și nu se grăbi să răspundă, dar\ncelălalt nu și-i încetini și atunci se crea deodată între ei o distanță care nu\nputea fi micșorată decât ori de Niculae, care ar fi trebuit să stea să-l aștepte,\nori de secretarul organizației, care ar fi trebuit să-și întețească mersul. Nu se\nștia însă încotro se ducea, așa glonț, Niculae și în cele din urmă Isosică mai\nmicșoră din distanță, grăbind pașii, dar izbind din când în când cu vârful\npantofului în scaieții sau pietrele pe care întâlnea în drum, având, pentru cei\ncare s-ar fi uitat la ei de departe, aerul celui care nu pune el mare preț pe cel\nce merge așa iute înaintea lui și că situația lui nu depinde de ăsta, deși\naparent trebuie să…\n– Erau numai câțiva care aveau grâul cu neghină, zise el, nu știu ce\nmama dracului e cu ăilalți… Cică n-au căruțe…\n– Asta s-o spună ei unuia care nu știe cum se treieră grâul și tu s-o spui\ncui vrei, zise Niculae ridicând glasul. Grămezile astea s-au făcut ieri; în\nprima zi am văzut și eu că baza de recepție îi trimite cu grâul îndărăt pe ăia\ncu neghina, dar ieri ce-ați păzit, tu și cu Plotoagă, de i-ați lăsat și pe ăi cu\ngrâul curat să-l pună pe jos? De ce nu răspunzi, ce-ați făcut ieri?\nDar tot nu se uita la el și tot mai rămânea între ei o oarecare distanță, pe\ncare secretarul local tot nu se străduia s-o micșoreze complet; nu mai izbea\nînsă nici în mărăcini, nici în pietre.\n– Plotoagă nu știu ce dracu a păzit, zice că a umblat pe la Ciolănești\ndupă niște mahine! răspunse Isosică cu un glas egal în explicațiile lui cu cel\nal căruia îl trăgea la răspundere. Eu am fost la raion, la comitetul de partid,\nam avut treabă cu serviciul de documentare.\n– Și altă zi nu ți-ai mai găsit să te duci la serviciul de documentare?\n– De unde dracu să fi știut eu că ăia cu grâul curat o să-l pună pe jos?!\nMă duceam în altă zi, răspunse Isosică.\nAcum nu mai era între ei nici o distanță și între timp se lămurise și\nîncotro se ducea al lui Moromete așa glonț: spre aria chiaburilor. Intră în ea\nși dădură ocol batozei și tractorului care înlocuia locomobila. Tractoristul îl\nsalută pe Niculae cu un deget la capela lui unsuroasă, iar referentul de la\nsfatul raional făcu același lucru, având însă și o expresie întrebătoare: avea\ntabelele cu chiaburi în mână, le ținea bine, vroia tovarășul de la raionul de\npartid să se uite în ele? Niculae se uită în treacăt în lada cu grâu, își vârî\nmâna în el, vânturându-l, și întrebă unde e președintele.",
  "– Uite-l colo, zise referentul local arătând cu degetul spre niște șire și\nordonă unui țăran care stătea și se uita și el la grâu: ia cheamă-l încoace pe\ntovarășul președinte!\nNiculae însă nu-l așteptă, se îndepărtă de batoză și o luă spre marginea\nariei. Mergea însă acum agale, și Plotoagă și Isosică, șușotind între ei, se\napropiară de el fără grabă, fumând țigări, și cu niște expresii preocupate…\nStăteau acum toți trei împreună, în picioare, sub soarele apăsător și cei doi\nașteptau în tăcere în timp ce Niculae îi privea sfredelindu-i; părul lui tuns\nscurt și dat într-o parte îl făcea mult mai tânăr decât era cu adevărat față de\nei.\n– Ce e asta, tovarășe președinte? zise Niculae cu o ironie bruscă și\nnecruțătoare. Poți să-mi explici, tovarășe președinte? Unde e chitanța\nnumărul 1, tovarășe președinte?! continuă Niculae în același fel, parcă ar fi\navut o suliță în mână și o înfigea cu fiecare cuvânt în omul impenetrabil din\nfața lui. Nu părea însă să-i pese lui de această impenetrabilitate. „Luați\nchitanța numărul 1?“ v-a întrebat tovarășul secretar Sârbu. „O luăm, o\nluăm,“ zice tovarășul președinte așa flegmatic, acompaniat de tovarășul\nsecretar de organizație Isosică. Și când eu v-am atras atenția că e o\nproblemă cu neghina asta, ei, zice tovarășul președinte așa binevoitor:\n„Lăsați că vă explic eu…“ Da, da, explică-mi!\nÎi ținea fără să clipească sub privirea tăioasă a ochilor lui negri.\n– Parcă nici n-ai zice că ai în față doi oameni care se gândesc la\nproblemele comunei cum mă gândesc eu la problemele papalității, continuă\nNiculae. Așa niște tovarăși care au organizat ei totul, l-am chemat chiar și\npe părintele să-și dea contribuția.\nIsosică și Plotoagă erau și ei negri de soare, dar parcă se înnegriseră\nchiar în aceste clipe sub ploaia batjocoritoare de cuvinte care se abătuse\nasupra lor. Cel mai lovit arăta Plotoagă, care chiar transpirase sub cazna\naceasta care îl muncea vizibil, să nu înghită ceea ce i se făcea, și frâna\ngândirii care îl avertiza probabil că dacă se hotăra să răspundă, trebuia să se\nîmpace în același timp și cu ideea că era foarte posibil ca după aceea să nu\nmai fie președinte. Erau amândoi oameni cu pământ și nimeni nu-i silea să\nse lase astfel biciuiți, se pare însă că Niculae cunoștea bine soiul acesta de\nțărani care ieșise la iveală în viața satului, și în cuvintele lui nu răzbătea nici\ncea mai vagă grijă că ar putea avea din partea lor surpriza unei tresăriri de\nindependență.",
  "– Ce ordonați să facem, tovarășe Niculae? zise Isosică prinzând pauza\ndin zbor. Aveți dreptate, ne facem autocritica, dar ce dracu îi facem cu ăia-\ncu neghină? Cu ăia fără neghină, lăsați că se aranjează, vorbim noi cu ei și o\nsă plece toată lumea la baza de recepție. Nu se poate, ordinul e ordin, ai\narat, plătești, ai contract… Dar baza de recepție ar trebui să le primească\ngrâul cu neghină că doar ei l-au dat, nu l-am inventat noi. Vorbiți\ndumneavoastră cu baza de recepție la telefon și noi mergem la arie să\nformăm convoaiele cu ăilalți.\n– Am vorbit ieri cu baza de recepție, zise Plotoagă.\n– Și? întrebă Niculae.\n– M-au trimis la Ciolănești, că sunt acolo două mahine, să le luăm și să\ndăm grâul la trior.\n– Și? reluă Niculae.\n– Nu era nici o mahină, erau stricate, am bătut drumul degeaba, la\ntelefon mi-au spus că sunt bune… Să-i ia mama dracului!\nPreședintele spusese aceste cuvinte cu gura plină, obidit și înfuriat.\nNiculae se urni din loc și o luă spre sat.\n– Mergeți pe arie și până în seară să nu mai existe grămadă de grâu pe\njos, ordonă el. Mă duc eu să vorbesc la telefon cu baza de recepție.\nExecutarea imediat!\nXIV\nAjuns la sfat, Niculae intră în biroul lui Zdroncan și îi ceru să-i dea la\ntelefon baza de recepție. Secretarul se răsuci pe scaun, ridică receptorul de\npe furca lui mare de tip vechi și începu să învârtească energic la manivelă.\n– Alo, urlă el apoi în receptor, oficiul? și continuă repede ca și când ar fi\nchemat pompierii să stingă un incendiu: Oficiul, oficiul, oficiul! Alo,\noficiul, răcni după aceea scârbit și insistent și spuse: Dă-mi baza de\nrecepție, fi-ți-ar urechea aia stângă cu care ții receptorul, a dracu’! Alo,\nbaza, vorbește aici…\nAvea un glas de parcă ar fi fost pe frontul din ‘914, așa răcnea până\nprimea o legătură.\nNiculae luă receptorul și întrebă dacă la telefon era șeful bazei. I se\nrăspunse că era chiar el.\n– Din partea raionului de partid, zise Niculae sever, spune-mi, tovarășe,\nce e cu oamenii care au grâu cu neghină, care e situația?",
  "– Trebuie să-l dea la trior, nu le putem primi cotele și plata S.M.T.-ului\nși nici restanțele cu un procent mai mare de șapte la sută, zise șeful bazei.\nAstea sunt instrucțiunile Consiliului de Miniștri.\n– Chiar și în cazurile în care baza le-a dat grâu de sămânță cu neghină?\nîntrebă Niculae.\n– Chiar, răspunse funcționarul liniștit. Nu trebuia să-l semene așa cum l-\nau luat, trebuia să-l dea la trior.\n– Bine, asta în ceea ce privește S.M.T.-ul care are dreptul să i se\nplătească arătura cu grâu curat. Dar cotele?\n– Și cotele, zise funcționarul.\n– Bine, dar dacă asta e calitatea grâului, cum poate baza să le pretindă\nalta?\n– Trebuia să-l fi dat la trior înainte de a-l fi însămânțat, răspunse mai\ndeparte șeful bazei.\nUrmă o pauză, apoi Niculae întrebă:\n– Și dumneavoastră, care ați dat grâu cu neghină, cantitatea propriu-zisă\nîmprumutată, o vreți tot fără neghină? Vreau să spun nu cotele, ci sămânța\ndatorată…\n– Fără neghină, spuse șeful bazei neturburat.\n– Dar voi l-ați dat cu neghină.\n– N-are importanță.\n– Cum n-are importanță? Ce răspuns e ăsta?\n– Sunt ordine precise, răspunse șeful bazei, laconic.\nNiculae puse receptorul în furcă și ieși afară. Dar nu plecă nicăieri,\nrămase în pragul clădirii pe scările de ciment, își vârî mâinile în buzunare și\nrămase așa, drept, uitându-se peste drum cu privirea în curtea celui ce se\nînvecina cu sfatul popular, curtea lui Valache, grasul și veselul partener de\ntable al foștilor primari și notari de odinioară ai acestei comune. Pe vremea\nlor, un primar n-avea de rezolvat astfel de probleme, nu existau nici\ncampanii și nici baze de recepție. Primăria era o clădire în general liniștită,\nînregistra nașterea și moartea populației, avea un perceptor de impozite și\nun agent de urmărire, dădea bilete de vite și verifica măsurătorile și\ngreutățile și executa un buget comunal nu prea încărcat, iar și dacă vreunui\nom i-ar fi venit chef să-și semene de pildă pământul cu sticle de lampă,\ntoată lumea ar fi rămas complet indiferentă. Sticle de lampă vrea să\nsemene? Foarte bine dacă are omul ideea asta, trebuie lăsat cu ideea lui, nu",
  "toți oamenii seamănă între ei să aibă fiecare aceeași idee. De-aia sunt mai\nmulți oameni, ca să aibă mai multe idei.\nValache nu făcea nimic, găseai în cârciuma lui covrigi și băutură, nu te\nsilea nimeni să intri la el să iei ceva, dar când vindeai sau cumpărai o vită\nnu era asta o schimbare în gospodăria ta și nu trebuia să bei un păhărel în\ncinstea acestui eveniment? Ici semnai biletul în primărie și dincolo treceai și\nbeai în sănătatea vitei (cumpărate sau, vândute). Dar în sănătatea cui nu\nbeai! Parcă dacă treceai copilului care se însura două pogoane de pământ te\nîndurai să te întorci acasă ca și când nu s-ar fi întâmplat nimic? Și Valache\nera acolea, vesel în permanență, sau poate nu era el chiar vesel, dar te\nînveselea pe tine vederea lui când te gândeai că tot câștigul lui la cârciumă\nse topea la table pe țuici cu pungașul de notar și de primar care îl beau fie că\npierdea Valache la table, fie că pierdeau ei. Era acolea, ca un paznic\nvoluntar al primăriei, cu țoiul în mână, și cine nu-l auzise măcar o dată\nstrigând cu vocea lui moale de încântare, să trăiți, dom’ primar, să trăiți,\ndom’ notar? Ca și când ar fi fost parcă plătit să întrețină în mintea oamenilor\nideea că aceste două clădiri care stăteau față în față îți erau prietene, cu\noamenii din ele cu tot. Pe urmă venise războiul și după război… Chiar aici\nîn fața casei lui Valache se întâmplaseră atâtea răsturnări! Aici cunoscuse\ncineva pe un notar nou și petrecuse cu el pe terasa lui Valache o noapte\ndintre cele care nu se mai uită. Și tot aici, puțin mai târziu era chiar gata să\nfie omorât același băiat, care chemase oamenii cu goarna să le vorbească…\nAcuma sta pe aceleași trepte și se uita, pe gânduri, la fosta cârciumă…\nObloanele erau închise… În casa lui Valache vrusese să se mute odată un\nînvățător, fiindcă altfel, fără rafturi, odaia era frumoasă, avea ferestre mari,\nacoperite pe jumătate de viță agățătoare. Și se mutase, dar pe urmă plecase\nde-acolo și sfatul nu mai trimisese de-atunci pe nimeni să-l înghesuie pe\nValache cu muierea în odaia din fund… Îl aveau însă în evidență.\n– Ce mai faci, nea Valache, bună-ziua, zise Niculae de pe trepte,\nadresându-se unui om care nu mai era gras ca odinioară, ci negru și parcă și\nparcă stors și care ducea de funie o vacă, venea de la fântâna din apropiere,\nde lângă școală.\nValache se uită la tânărul de pe treptele sfatului și fie că nu auzise\nîntrebarea, fie că o auzise și nu vrusese să răspundă la ea, dar cu privirea așa\nțintă, își văzu de drum, băgă vaca în curte, închise poarta și se pierdu\nundeva în fundul gospodăriei.",
  "– N-o mai duce mult nea Valache, zise paznicul de serviciu care\nurmărise scena de undeva de alături unde stătea jos.\n– Dar ce-are? zise Niculae.\n– Nu știu ce are, dar nu mai vorbește.\n– Adică, are vreo boală?\n– Cică n-are nici o boală, zic unii, nu-l doare nimic, dar nu mai vrea să\nvorbească. A intrat o dată alde Gae peste el și nu știu ce i-a făcut acolo. Cică\nl-ar fi înjurat… I-a făcut pe urmă proces…\n– Și de ce a intrat peste el?\n– Păi în calitate de președinte!\n– Și?\n– Nu știu ce-a vrut de la el, cică i-ar fi răsturnat masa și ar fi ridicat\nciomagul la el să dea impozite… Unii spun că l-ar fi înjurat, mai adăugă\npaznicul, punând un semn de egalitate între aceste două acțiuni, ridicarea\nciomagului și înjurătura, dând chiar de înțeles că înjurătura ar fi fost, prin\nnatura ei, mai gravă decât lovirea cu ciomagul.\n– Dar de auzit aude? zise Niculae intrigat.\n– Cine știe? Muierea spune că aude, dar că din ziua aia de la proces a\nluat hotărârea să nu mai vorbească. Are mai bine de un an de când ține gura\nînchisă și nu mai vrea să scoată un cuvânt.\n– Dar ce s-a întâmplat la proces?\n– Păi cică Gae îl trecuse că nu-și plătise impozitele și nea Valache zice\nonorată instanță, vă prezint chitanțele care le am asupra mea ca dovadă că\nsunt nevinovat. Dar judecătorul cu asesorii populari nici n-au vrut să se uite\nla ele, zicând că să nu umble el cu uneltiri și cu avocat, că n-o să-i meargă.\nProbele nu sunt din punct de vedere concludente, a zis judecătorul, și a\nzăcut nea Valache vreo paisprezece luni în pușcărie. Cică acolo a început el\nsă refuze să mai vorbească, zice muierea, că se ducea cu mâncare la el și ea\nîl întreba una și alta și el nimic.\nPaznicul tăcu. Niculae întrebă:\n– Și ce face acuma Gae?\n– Ce să facă, stă acasă. Așteaptă să fie iar președinte. Posomorât,\nNiculae părăsi treptele și se întoarse în biroul lui Zdroncan.\n– Ia dă-mi raionul de partid, îi spuse, pe tovarășul prim-secretar\nGhimpețeanu.\nSe vede că se gândise tot timpul afară dacă să cheme sau nu raionul și că\nîn cele din urmă se hotărâse să-l cheme. Zdroncan lăsă scrisul, puse mâna",
  "pe receptor și reîncepu urletele către oficiu.\n– Merge greu, zise într-o vreme, raionul e ocupat…\nDupă vreo oră de trudă reuși în cele din urmă să obțină legătura și\nNiculae luă receptorul și începu să raporteze. Primul-secretar era la postul\nsău și îi răspunse că cunoaște situația, că același lucru se petrece și în alte\ncomune și că totul se datora agitației chiaburilor…\n– Mobilizați membrii de partid și combateți agitația cu toată energia,\ntovarășe Niculae, și în același timp strângeți toate trioarele existente sau\nmahinele, cum mama dracului le spun unii pe-aici, și selecționați cantitatea\nrespectivă de cote și să se predea la baza de recepție. Nu putem să\nperpetuăm să dăm bazei grâu cu mare număr de corpuri străine, pe urmă\nbaza îl păstrează pentru la toamnă și îl vinde cui n-are și o ținem așa ca\ngaiamațu. Trebuie explicat oamenilor că nu există altă soluție.\n– Și trebuie predat fără neghină chiar și grâul de împrumut? întrebă\nactivistul.\n– Dar ce crezi că bazele astea de recepție lucrează de capul lor? Care\nsunt dispozițiile? zise secretarul.\n– Dispozițiile sunt pentru întreaga țară? întrebă Niculae.\n– Păi sigur că sunt pentru întreaga țară, n-oi fi vrând să se dea dispoziții\nfiecărui țăran în parte.\nȘi convorbirea se încheie în felul acesta. Niculae închise.\n– Câte trioare avem în sat? îl întrebă pe Zdroncan.\n– Sunt câteva trioare, răspunse Zdroncan, dar zice că sunt toate stricate,\ns-a interesat ieri tovarășul președinte și le-a văzut cu ochii lui. S-a dus pe\nurmă la mama dracului la Ciolănești să ia pe-ale de-acolo, le-a găsit și pe-\nalea stricate.\n– Și nu se pot repara?\n– Nu se pot, că le lipsesc tot felul de piese. Nu știu ce-au făcut cu ele, că\nnu e unul bun.\n– Dă-mi S.M.T.-ul. Poate găsim la ei.\n– Sunt date. Se lucrează cu ele în alte părți.\n– Dă-mi iar baza de recepție.\nDupă ce obținu legătura, Niculae îi spuse aceluiași șef că situația era\nfără soluție și că cu cele câteva trioare ale S.M.T.-ului nici până la toamnă\nn-o să se poată selecționa atâta grâu. „Știm, dar n-avem ce face, răspunse\nfuncționarul. Se pare că numai în regiunea lor se ivise complicația asta.",
  "Poate că la regiune s-o fi primit vreo dispoziție specială de la Consiliul de\nMiniștri.\n– Dă-mi comitetul regional de partid, ceru Niculae și Zdroncan se puse\niar pe urlat.\nDar iată că legătura cu regiunea se obținu mai ușor decât cu raionul și\nNiculae luă receptorul și ceru să vorbească cu un anume tovarăș Georgescu.\nȘi se întâmplă că acest tovarăș să fie chiar în sediu, cu toate că în această\nperioadă mai toți activiștii erau plecați pe teren.\n– Tovarășe Georgescu, zise Niculae, puteți să-mi spuneți și mie care e\nsituația cu bazele de recepție care au ordin să nu primească grâul care are\nmai mult de șapte la sută corpuri străine? Știți că la noi s-a ivit o\ncomplicație și am vorbit și cu tovarășul prim-secretar Ghimpețeanu, dar\nsoluția asta cu datul grâului la trior este practic de neaplicat. Ce-i facem?\n– Raionul o să primească dispozițiile care se vor impune, răspunse scurt\ntovarășul Georgescu. Nu înțeleg de ce veniți voi cu chestiuni de-astea la\ncomitetul regional! De ce nu țineți legătura cu raionul?\n– Tovarășul Georgescu, replică Niculae iritat, v-am spus că am raportat\ntovarășului prim-secretar Ghimpețeanu și dânsul mi-a spus că mai sunt și\nalte sate în situația asta. Problema e dacă nu cumva mai sunt și alte regiuni\nîn aceeași situație și în cazul ăsta ce măsuri sunt de luat, ca să știm cum să\nne orientăm…\n– Țineți legătura cu raionul, răspunse impasibilă vocea de la celălalt\ncapăt al firului.\nȘi închise. Niculae închise și el și de astă dată foarte hotărât o luă spre\nieșire și nu se mai opri în pragul clădirii sfatului să se mai gândească. Un\nsfert de oră mai târziu fu văzut apropiindu-se de aria principală și Isosică și\nPlotoagă îi ieșiră în întâmpinare. Se vedea însă după felul lipsit de chef și\nșovăielnic cum li se urneau pașii că ei nu făcuseră între timp nimic și că în\ngeneral nu prea înțelegeau ce era de întreprins într-o asemenea situație decât\nsă execute ordinele. Se mișcau în așteptare, sau așteptau mișcându-se, nu\npăreau sau poate chiar că nici nu se deosebeau cu ceva de ceilalți țărani, sau\npoate că un vechi instinct le spunea că în astfel de împrejurări e mai bine\ndin toate punctele de vedere să te retragi în masa din care ai ieșit și să lași\nautoritățile superioare să acționeze direct, sau o persoană anume trimisă de\nsus pe care s-o lași să ia contact pe viu cu întregul sat pe propria-i\nrăspundere… Bineînțeles că nu trebuia să te retragi prea mult și să lași\naceastă persoană complet singură, fiindcă atunci te va curăța după, și va",
  "pune pe altul care va ști să execute mai bine decât tine ordinele și\ndispozițiile date, dar poți să stai așa de formă alături de el, ca să nu se\nobserve că nu vrei să te amesteci, și alături de țărani nefăcând nimic, ca să\nnu-ți ridici satul în cap după ce valul va fi trecut și să se plângă contra ta și\niar să te curețe…\n– Ordinele sunt următoarele, zise Niculae fără menajamente. Și începu\nsă le spună ce aveau de făcut. Erau ele, chipurile lor, de nepătruns, dar prin\ncoaja lor îngroșată de straturi de experiență seculară pătrunsese, ciuruind-o\nparcă cu o mitralieră, necruțarea unuia care ieșise tot dintre ei și care îi\ncunoștea și știa cum să le înfrângă împotrivirea și șiretenia.\n– Hai, dați-i drumu, încheie Niculae. Dați-i drumul și începeți și\ncombateți efectele acțiunii chiaburilor. Treceți la contraacțiune. În loc să\nduceți muncă politică susținută, duceți muncă să-i mobilizați pe Geacă și pe\nDănălache și să-i trimeteți la mine! Numai achitându-vă de sarcinile care vă\nrevin, puteți să scăpați și să nu vă demasc ca unelte ale chiaburilor! Eu mă\nduc la Cotigeoaia să văd cum decurge acolo treieratul și când mă întorc\nuite-așa să văd convoaiele înșiruite spre baza de recepție.\nXV\nIsosică și Plotoagă o luară înapoi spre centrul ariei și se vedea cum o\ncumplită furie pusese stăpânire pe ei. Când un grup de oameni le ieși înainte\ncu expresii parcă vesele care șovăiau între speranță și îndoială, vrând să știe\nadică în ce sens se modificase situația, renunțaseră sau nu renunțaseră\nautoritățile la cote, având deci aerul că totul se mișcă între aceste două\nextreme și că existau șanse și pentru și contra, Isosică și Plotoagă începură\nsă strige rând pe rând cu chipurile schimonosite de o mânie cu totul\nneașteptată și bizară, cu atât mai mult cu cât până atunci nu ziseseră nimic,\navând și ei aerul că chestiunea asta cu cotele ajunsese puțin cam prea\ndeparte:\n– Atențiune aici, urlă Plotoagă.\n– Rechiziționarea trioarelor, îl urmă Isosică cu un glas nu mai puțin\nurlat, dar parcă mai rece și mai amenințător.\n– Cine nu prezintă triorul reparat se confiscă pe loc și nu se mai dă\nîndărăt, reluă Plotoagă, și se interzice cu începere din acest moment\ndepunerea grâului pe jos.\nSe apropiară de batoză.",
  "– Cine treieră? făcu președintele.\n– Eu, răspunse un țăran tânăr cu un glas de parcă ar fi fost strigat la apel\nîn armată și i-ar fi făcut plăcere să-și reamintească, răspunzând așa voios,\nde acele frumoase timpuri petrecute în cazarmă.\n– Ai căruță personală?\n– Am.\n– Încărcarea în ea a cotei cuvenite și direcția gara Balaci.\n– Stai, tovarășe președinte, că n-am terminat, protestă atunci țăranul cu\no energie disproporționată față de argumentul pe care îl invoca.\nPreședintele o luă spre grămezile de grâu, dar tânărul țăran țâșni de\nlângă ladă, îi ieși înainte și protestă și mai înverșunat, de astă dată roșu de\nindignare și cu fulgerări scurte de spaimă în privirile ochilor săi măriți de o\nîncordare până atunci ascunsă.\n– N-am terminat, tovarășe președinte, ce te legi tu de mine când eu abia\nam băgat în batoză și uite colo căruțele la rând să tragă la coș.\n– Ai neghină? îl luă președintele din scurt.\n– N-am.\n– Ai arat cu S.M.T.-ul?\n– Am arat.\n– Atunci ce… mă-tii crezi tu, că S.M.T.-ul ăsta e pe gratis, n-ai iscălit un\ncontract că o să plătești în produse?\nȘi trecu peste el fără să-l mai ia în seamă, dar celălalt reveni îndârjit.\n– Și tu ce… mă-tii cășunași pe mine, care nici n-am terminat, când ăștia\nstau cu grămezile pe câmp de două zile și nu le zice nimeni nimic. Nimeriși\npeste mine, Dumnezeul… de președinte, că dacă mă reped acuma în tine te\nfac de uiți pe toată viața că ai fost vreodată președinte.\n– Cristache, ordonă președintele adresându-se unui băiat care stătea cu\nfurca în mână și se uita, du-te la postul de miliție și spune-i tovarășului\nMoise Ion să vină imediat aici pe arie.\nȚăranul nesăbuit amuți deodată, ca și când i-ar fi luat cineva indignarea\ncu mâna. În acest timp se adunase în jurul lor toată aria, și numai batoza\ncontinua să treiere. Băiatul cu furca nu se grăbi să alerge să cheme\nmilițianul, dar nici președintele nu-și repetă ordinul.\n– Suntem martori că tu l-ai înjurat întâi, zise un țăran cu glas potolit și\npreședintele se făcu că nu aude, dar nu dădu curs ciocnirii, continuă să\nstrige ordinele așa cum începuse.",
  "Le repeta nu tocmai așa cum i le spusese Niculae, ci deformându-le\nîmpins de furia aceea a lui pe care n-o pricepea nimeni și tocmai de aceea\ncăpătau parcă în auzul celorlalți un caracter incredibil: se confiscau\ntrioarele, se confisca recolta, se puneau cu miliția pe ei…\n– Să ne ia tot grâul și să știm o socoteală, zise liniștit un țăran\nadresându-se practic președintelui, cu o astfel de voce care nu lăsa nici o\nîndoială că el știa că președintele nu născocise el ordinele astea și că prin\nurmare, dacă făcea pe intermediarul, să transmită mai sus propunerea asta.\n– Sigur că da, admise un altul, ce să mai stăm să ne mai socotim, că\nS.M.T., că U.T.M., că F.D.P. …Să ne ia tot grâul, tot acolo ajunge.\nF.D.P. era Frontul Democrației Populare, denumire sub care se\nprezentase partidul și guvernul la alegerile recente și nu știa de ce îi\nrămăseseră ăstuia în minte inițialele respective. Cât privește U.T.M.-ul\n(Uniunea Tineretului Muncitor), organizația asta nu cerea nici un fel de\ncote, dar tot așa, se pare că în mintea acestui țăran nu se făcea nici o\ndeosebire între Stațiunea de mașini și tractoare, organizație cu scopuri strict\ntehnico-agricole, și organizațiile de masă existente care aveau alte sarcini.\nNu se știe de ce propunerea cu luatul în întregime al grâului de către\norganizațiile numite potoli treptat furia președintelui și începu să-i ia pe\nfiecare la rând, ocolind liniștit grămezile de grâu.\n– Ce e, Costache, de ce nu vreai să-ți duci cotele aferente la bază?\n– Păi acuma treierai, aștept să vină alde cumnatu-meu cu căruța de la\nMozăceni și îl duc. De ce să nu-l duc? Îl duc! Cum să nu-l duc! Tocmai pe\nmine mă găsiși să nu-l duc?\n– Și tu, Pațac? Tu ce aștepți?\n– Păi acu’ treierai și eu! protestă Pațac uimit că evidența acestui fapt era\natât de greu de presupus. Acu’ treierai și aștept să vie Ilie cu căruța și îl duc\nși eu.\n– Care Ilie?\n– Cum care Ilie? Ilie Usturoi, cu care sunt în ceată.\n– Lasă că vă facem noi rost de căruțe, n-aveți nici o grijă, să vedeți cum\no să plătiți voi și transportul până la gară, zise președintele și continuă:\nNoroc, măi Aguță.\n– Noroc, Plotoagă.\n– Măi Aguță, trebuie să-ți duci cotele la gară, zise președintele ca între\nprieteni. N-ai ce face. Așa sunt dispozițiile.\n– Ce vorbești, se sperie Aguță. Păi zicea că le taie.",
  "– Nu le taie, Aguță, cine dracu ți-a mai spus și prostia asta?\n– Lumea. Să stăm, zice, să nu le ducă nimeni și n-are ce să ne facă.\n– Are, Aguță, mai bine încarcă și du-le, nu mai pierde vremea de\npomană.\n– Mă, eu dacă le duce toți, le duc și eu, zise Aguță cuminte, uitându-se\ncu ochii mari de sinceritate în cei încremeniți și duri ai președintelui.\nIsosică începuse să nu mai zică nimic, îl însoțea pe Plotoagă și, în\nclipele când acesta arăta mai prins în vorbă cu omul, el se uita vizibil în altă\nparte, având aerul că asta era misiunea președintelui, să răspundă de\naspectul ăsta cotele…\n– Bine, acela zice că dacă le duce toți, le duce și el, continuă Plotoagă\noprindu-se lângă un purcoi mare de grâu, galben și curat ca aurul, fără pic\nde corpuri străine, dar dumneata de ce te apucași să-l pui pe jos de pomană?\nCrezi că cu atâta grâu n-o să dai nimic statului, sau crezi că dumneata n-ai\nnici o obligație patriotică față de poporul care muncește în fabrici și uzine?\n– Măi Nică, zise țăranul neted, pe mine să nu mă amestecați în\nchestiunile voastre de partid că grâul e proprietatea mea și fac ce vreau cu\nel. Dacă dumneata vreai să mi-l iai, ai puterea s-o faci, dar să nu mă puneți\nvoi pe mine să iscălesc, că nu iscălesc…\n– Poți să nu iscălești, dar încarcă grâul în căruță și du-ți cotele aferente,\nzise președintele.\n– Lui Ilie al lui Moacă, începu omul să povestească, și avea în privire și\npe chipul lui lung ca o lubeniță o expresie de triumf ca și când ceea ce avea\nel să le dezvăluie va stârni senzație, i-au intrat astă-iarnă în curte și i-au luat\nun bou. „Mă, zice Ilie al lui Moacă, ăștia nu se mulțumesc să-ți ia vita din\ngrajd, dar te mai pune pe urmă să iscălești că ai dat-o de bunăvoie.“\n– Dar când a încasat banii în avans de contract i-a plăcut, zise\npreședintele întorcându-se spre Isosică, ia să-l trecem noi pe ăsta, în cap cu\ndomnul Ilie Moacă, pe lista de agitație contra regimului, să-i învățăm noi\nminte să mai umble cu minciuni! Cum te cheamă pe dumneata?\nOmul însă se feri și deodată chipul lui alungit se decolora și se închise și\nnici urmă de triumf nu mai păstra pe trăsăturile lui dungate de soare și de o\nmânie oarbă cu care nu mai știuse ce să mai facă. Acum parcă descoperise\nbrusc ce-ar fi trebuit să facă: s-o păstreze doar pentru el și să nu-i dea frâu\nîn gura mare. Văzându-l că și-a dat seama singur de prostia lui, Plotoagă nu\nstărui nici el să-i afle numele, dar îi repetă să încarce imediat cotele în\ncăruță, dacă nu vroia s-o pățească… Imediat, acuși, în fața lui, dar ce, ne",
  "jucăm aici de-a cotele, trebuie s-o duci întâi acolo și pe urmă mai stăm și la\ndiscuție, dacă mai e ceva de discutat…\nLângă purcoiul următor se agita un omuleț mic, chemând pe cineva care\nse afla undeva printre șiri, își vâra degetul mic în gură, fluiera și striga:\n– Măi Costică, vino, mă, încoace, mai repede cu căruța să încărcăm\ncotele și să le ducem, nu vezi că s-a supărat aici toată lumea, o să creadă\ntovarășul președinte că nu vrem să le ducem, hai mai repede, Costică, să le\nducem acolo și gata…\n– Bă, fi-ți-ar capu-al dracu’ șopti Isosică întrerupându-i strigătele, tu ești\nmembru de partid sau ce mama dracului ești? Ia încarcă repede și să nu te\nmai prind cu grâul aici.\nȘi trecură mai departe și în urma lui omulețul nu se grăbi să pună în\npractică strigătele lui către acel Costică, șopti unui băiat care sta lângă el să\naibă grijă de grâu și dispăru într-o direcție cu totul contrarie celei de unde ar\nfi putut veni căruța cu Costică în ea. De altfel așa făcură și ceilalți acum\ncând nimeni nu mai aștepta nimic nou din partea celor doi, președintele și\nsecretarul: se limpezise în ceea ce îi privea pe ei, n-avea nici un rost să mai\nstea să-i asculte. Și se pitiră printre șirele de paie sau o luară nepăsători și\nsinguratici care încotro, lăsând grămezile de grâu pe seama copiilor sau\nfemeilor. Rămăseseră numai cei cu grâul cu neghină, care aveau aerul că ei\nsunt scoși din cauză din moment ce lor nu li se spunea nimic.\n– Sigur că da, zise unul dintre ei, muncitoru ăla trebuie să mănânce și el,\nnu poți să-l lași așa să dea cu ciocanul cu burta goală… Să vedem cum îi\nfacem, că de dat dăm noi, dar să știm…\n– Dar ce, ne dăm și noi seama, îl continuă un altul prefăcându-se că nu-l\nvede pe un activist necunoscut care se apropiase între timp de grămezile de\ngrâu și începuse să vorbească în șoaptă cu Plotoagă și Isosică. E chestia asta\ncu S.M.T.ul, ți-a arat, ți-a grăpat, te-ai înțeles să dai, dai! Sunt, nu așa,\ndiferite forme, tu muncești aici pe ogoare, el muncește acolo la nicovală,\ntrebuie să te înțelegi… Toată lumea are nevoie de pâine, nu numai tu, plus\ncă acum suntem toți muncitori cu brațele! Tu ai nevoie de piulița lui, el de\ndatoria ta patriotică… Ce poți să-i faci? Clasa muncitoare, în unire cu\nțăranul muncitor…\nÎi apucase acuma grija de muncitori și aveau aerul că nu spun lozinci, ci\ncred cu tot dinadinsul că trebuie să se într-ajutoreze. Erau atât de naivi în\nviclenia lor încât își închipuiau că chestiunea era în mare fierbere acolo sus,\nși că nu strică să se audă și să se transmită din partea lor că ei nu sunt",
  "smintiți la cap să pretindă anularea S.M.T.-ului sau a datoriilor, dar trebuie\nsă înțeleagă și ei că istoria asta cu cotele… Ca să nu mai vorbim de\npretenția cu corpurile străine…\n– Degeaba zice el Plotoagă să ne apucăm acuma să dăm la trior, reluă\naltul. Asta e așa o glumă! Păi ce ne mai rămâne dacă îl dăm la trior?\n– Neghina, asta îți mai rămâne! răspunse altul mirat că evidența asta nu\nera înțeleasă.\n– Asta e mare ispravă, cu neghina, reluă altul cu un glas care sugera că o\ns-o povestească și nepoților; și adăugă: dacă ar ști muncitoru ăla, ar da cu\nciocanu în pământ…\nPe acestea activistul necunoscut tocmai se despărțea de Isosică și\nPlotoagă și se îndepărta grăbit. Iar cei doi făcură și ei la fel, dar nu prea\ngrăbiți, ci mergând agale, parcă gânditori… S-ar fi zis că acel activist cine\nștie ce le spusese, să lase poate lumea în pace să-și încarce grâul și să se\nducă acasă, cum se întâmplase anul trecut… Nu vezi, au plecat fără să mai\nzică nimic…\nXVI\nNu se lămuri însă ce era cu acest activist în timp ce se aduseră pe arie\ntrioarele (sau mahinele, cum li se zicea) și se dovedi că toate erau în bună\nstare, nu le lipsea nici cel mai mic șurub… Nu era deci nici o glumă,\ntrioarele fură instalate pe arie și începură să funcționeze. În mod ciudat,\ntocmai ei, cei cu neghină, care erau în felul acesta rău nedreptățiți, părăsiră\norice împotrivire și începură să-și dea grâul la trior. Erau toți tăcuți și\nposomorâți și prin tăcerea aceasta docilă cu care acceptară ideea să dea\nînapoi grâul curat în locul celui neghinos pe care îl primiseră, s-ar fi părut\ncă ceilalți nu mai aveau acum nici un sprijin în rezistența lor și nici un\nmotiv să mai întârzie formarea convoaielor.\nȘi, cu toate acestea, nimeni nu se mișcă, grămezile de grâu continuară să\nrămână păzite doar de femei și copii, iar cei care treierau, în loc s-o ia spre\ngară cu căruța, trăgeau, cu aerul cel mai firesc, căruța cu grâu pe arie,\nîntindeau cerga pe pământ și începeau să depună cuminți grâul pe ea.\nArătau foarte harnici în această îndeletnicire și uitându-te la ei ai fi putut\nspune chiar că depun mult sârg, ca și când ar fi vrut să dovedească în felul\nacesta că iată ce oameni vrednici și de înțeles sunt ei, cât de harnici și\nsăritori… Strigau la copii să întindă cerga bine, vorbeau în treacăt cu caii",
  "promițându-le că după ce treaba va fi terminată o să le dea ovăz în trăiști,\naveau în mișcări un zor destins și mulțumit, chiar plin de o anume\nrecunoștință (dar adresată nu se știe cui) și se uitau la cei din jur foarte\nsenini și elocvenți: uite, parcă ziceau, o făcurăm și pe-asta, treierarăm, așa e\nviața noastră, muncim ce muncim, dar pe urmă e bine, îți aduni grâușorul de\npe câmp și mănânci pâine… În acest timp Isosică și Plotoagă depuneau\nacelași zel în ceea ce privea activitatea trioarelor, dădeau ordine,\nsupravegheau, treceau de la un trior la altul, dădeau sfaturi și adesea chiar\npuneau mâna la manivela care învârtea roata care la rândul ei învârtea\ncilindrul selector, având și ei aerul că asta era situația, erau toți o familie și\nîn astfel de împrejurări n-are rost să stai cu mâinile în buzunar, trebuie să\najuți… Când ostenești, pe urmă mai stai de vorbă, mai fumezi o țigare…\nNiculae revenise între timp de la celelalte arii și căzu tocmai când unul din\nțărani, cu merticul în mână, se pregătea să-și descarce liniștit recolta pe\ncergă și se duse la el și îi zise:\n– Stai, de ce îl pui pe jos? N-ai auzit că se interzice depunerea grâului pe\narie? Predă cotele și du-ți grâul acasă.\nOmul arătă cea mai nedumerită dintre figuri:\n– Păi unde se predau cotele?\n– Du-te la gară, zise Niculae.\n– Cum, să mă duc cu căruță cu tot? se miră mai departe omul, dar nu\nprea mult, înțelegând după cât se pare că față de neștiința celuilalt mirarea\nlui prea exagerată ar putea să fie necuviincioasă. Și explică: pun partea mea\nacilea până una alta și dacă e să mă duc la gară, nu e nevoie să mă duc cu\ntoată căruța, duc numai cotele, ce rost are să mă trambalez până acolo cu tot\ngrâul?\nAvea dreptate. Convoaiele trebuiau să se formeze bineînțeles numai din\ncote și într-o căruță trebuiau să fie puse cotele a mai multor inși, măsurate\nfoarte exact și puse în saci. Dar de ce această operație atât de simplă\ncontinua să nu se facă?\nVăzând scena, Isosică și Plotoagă se apropiară indeciși și după semnele\ncunoscute numai de ei înțeleseră că se pot apropia de tot și lua parte la\ndiscuție.\n– Noi ne-am gândit cum să evităm greșelile de anul trecut. Și acuma s-\nau ivit altele, zise activistul sfatului raional.\n– Și de ce, tovarășe președinte, reluă Niculae adresându-se de astă dată\nlui Plotoagă, nu se formează convoaiele și să lichidăm grămezile de pe",
  "câmp? Ce așteptați? Ce vorbirăm noi mai înainte?\n– Am fost după trioare, explică Isosică luându-i în felul acesta apărarea\npreședintelui, acuma trebuie să așteptăm să dăm grâul la trior.\n– De ce trebuie să așteptăm?! exclamă Niculae.\n– Cotigeoaia cum merge? întrebă Isosică.\nÎn loc să răspundă se apucase să pună el întrebări. Niculae îl scrută\ncâteva clipe cu privirea micșorată de intensitate ca și când s-ar fi întrebat ce\ntrebuia să facă cu asemenea ins care în mod evident se ferea din fața\nsarcinilor care îi reveneau în calitatea lui de secretar de organizație și îi lăsa\npe alții să le execute în locul lui și el doar să stea și să apară astfel în fața\noamenilor ca un prunc nou născut.\n– O să discutăm noi în organizație toate problemele astea, răspunse\nNiculae cu un glas care promitea multe. Să ieșim din campanie și o să\nanalizăm noi aceste evenimente.\nFără îndoială că asta ar fi putut să se întâmple întocmai cum promitea.\nDar până una-alta se aflau în campanie și Isosică și Plotoagă nu riscau ei să\nfie puși în discuția organizației (mai ales acum când aveau atâtea planuri)\ndacă situația cu strânsul recoltei nu i-ar fi depăși. Ce puteau și mai ales ce\nputuseră ei să facă și nu făcuseră? Puteau să dea ordine, dar iată că nu le\nexecutau țăranii, părăsiseră aria și lăsaseră recolta în grija celor cu care nu\nse putea sta de vorbă, a copiilor și a femeilor.\n– Tovarășe Niculae, zise Isosică cu o voce foarte coborâtă, semn de\nmare neliniște dacă l-ar fi auzit oamenii, la Mozăceni s-a procedat așa cum\nspui dumneata, din prima zi s-a oprit treieratul la primul om care n-a vrut\nsă-și ducă cotele la bază și n-a avut ce face și le-a dus, dar pe urmă s-au\noprit de tot batozele și nu mai vrea să treiere nimeni. Iar la Zâmbreasca a\nvenit un camion de milițieni și au dat drumul la boi peste ei, erea să-i\nrăstoarne în șanț și să-i omoare boii cu coarnele.\n– Cum să-i răstoarne în șanț? întrebă Niculae uitându-se cu dispreț la\nacest secretar sătesc alarmist, care era în stare să debiteze asemenea\nbazaconii.\n– Au aflat din vreme că vine un camion cu milițieni și când l-au văzut că\nintră în sat au dat năvală cu boii din toate părțile, explică Plotoagă. Boii,\ncontinuă el arătând și cu mâinile, fuseseră strânși anume prin ulițele din\npreajmă și când au văzut camionul, hua, hua, și trosc-pleosc cu bicele în ei\nsă se repeadă orbește… Ereau să-i omoare, mai spuse el simulând o",
  "îngrijorare extremă și după câteva clipe adăugă filozofic: ce poți să le faci la\nniște boi!\nȘi parcă era și o oarecare admirație în felul cum rostise el aceste\ncuvinte, dar firește nu pentru boi, ci pentru cei care știuseră să-i folosească\natât de bine, țăranii aceia din numita comună.\n– Și de ce a venit camionul cu milițieni? zise Niculae.\n– Cică i-ar fi chemat președintele de-acolo, că ar fi sărit ăia pe el,\nîncercă Isosică să povestească. Tot cu cotele, ce mai încoace și încolo, o\nîncheie el tăindu-și singur firul.\nDar nu fără o intenție foarte subțire, fiindcă tăcerea care urmă după\naceea rezuma elocvent întreaga lui gândire și comportare, a lui și a lui\nPlotoagă, în sensul că iată că aici la Siliștea nu s-a întâmplat nimic de acest\ngen și că nici nu e bine să se întâmple, ferească Dumnezeu… Că Niculae nu\ntrebuia să se plângă de ei și că n-avea nici un rost să-i tot amenințe și să-i\nbatjocorească, o să iasă bine dacă o lasă mai încet… Dimpotrivă, dacă se\nforțează ceva era chiar foarte periculos, dintr-o pripeală putea ieși o\ndaravelă să ia foc toată aria.\nNiculae le întoarse spatele și o luă spre sat. Ajunse la sfat și îi ceru lui\nZdroncan să-i dea legătura cu Zâmbreasca, cu președintele sau secretarul\nde-acolo. Zdroncan avea de lucru și mânca la masa lui pâine cu brânză, nu\nse mai dusese acasă și avea la piciorul scaunului și o sticlă cu un dop de\ncocean de porumb, din care trăgea fără sfială: era un lichid alb-tulbure,\nțuică făcută din surse locale, pesemne porumb, cea de struguri sau\ncorcodușe de anul trecut fiind de mult băută în sat.\n– Alo, oficiul, scoase el un urlet răgușit, de o agresivitate nepăsătoare,\nînvârtind din manivelă și în același timp mestecând vârtos din fălci.\nSe făcuse foarte cald și peste dejunul lui Zdroncan roiau muște. Nu mai\nera nimeni afară de el, până și paznicul se vârâse cine știe în ce cotlon mai\nrăcoros.\n– Alo, Zâmbreasca? Cine e acolo? strigă Zdroncan. Ce faci, bă, nea\nIlie?… Președintele ăla al vostru mai trăiește sau a dat ortu popii?… Uite îl\ncaută raionul de partid, vorbește aici.\n– Alo, cine e la aparat? întrebă Niculae și după ce află cine e și își spuse\nși el numele și calitatea îl întrebă pe funcționar ce activist de la raionul de\npartid se afla acum la Zâmbreasca? Tovarășul State? Vreau să vorbesc cu el,\ntrimite pe cineva să-l caute. E urgent.\nDupă o jumătate de oră cel din Zâmbreasca se afla la aparat.",
  "– Alo, State, zise Niculae, să trăiești, Moromete la telefon.\n– Să trăiești, zise celălalt, ce s-a întâmplat?\n– Cum merge strângerea recoltei la Zâmbreasca?\n– Destul de bine, răspunse State. La Siliștea?\n– Merge bine, zise Niculae. Ceva nou? Am auzit ceva cu niște boi…\n– Ce?! strigă celălalt neauzind bine, sau profitând de faptul că putea să\nnu audă bine.\n– Niște boi, zise Niculae, o chestie cu niște boi. Dacă s-a întâmplat la\nZâmbreasca o istorie cu niște boi, repetă.\n– A, se dumiri celălalt, istoria cu boii, da, s-a întâmplat, dar nu în\nZâmbreasca.\n– Dar unde, State?\n– În Atârnați! He-he! râse deodată tovarășul State, dar nu spuse nimic,\ndeși prin râsul său trăda că deține amănunte. Știi cine era acolo?\n– Nu. Cine era?\n– Ghici!\n– Nu-mi pot da seama!\n– Erau acolo Iosif și tovarășul Beju. El a dat ordin miliției, a trimis un\ncamion…\n– Iosif?! tresări Niculae.\n– Nu, nu Iosif, tovarășu Beju!\nEra vorba de unul din secretarii comitetului regional. Nu era însă vădit\ncă State râsese cu acel he-he al lui, neînsoțit de explicații, cu gândul la\nrelațiile de prietenie dintre Iosif și Niculae, ci mai degrabă se gândise la\nsecretarul Beju, despre care reușise să afle că personal și fără aprobarea\nprimului-secretar Mircea, îl ștersese pe el, pe State, de pe lista celor care\nurmau să fie trimiși la Școala superioară de partid „Jdanov“. Și acum nu se\nputuse stăpâni să arate că îi părea bine de cele întâmplate… Se știa de altfel\ncă Beju mai făcuse altele de acest gen și altora și că fusese criticat de\nforurile superioare, dar în ciuda acestor critici continua să-și exercite funcția\nde secretar-trei și să fie apoi reales în biroul regional și să i se încredințeze\nmai departe aceeași funcție, deși toată lumea se așteptase să fie în cele din\nurmă scos din ea. Ori, se întâmplase tocmai pe dos, adică în cele din urmă\nfusese reales… Era un ins cunoscut în special pentru tendința lui de a\nurmări și exclude din partid pe toți cei care credea el că sunt dușmani și nu\ntrecea săptămână să nu se audă cum umbla prin organizațiile regiunii și\nexcludea câte doi sau trei. Probabil de aceea era el așa apreciat mai sus…",
  "Se înțelege de la sine că mulți dintre cei excluși de el înaintau apoi forurilor\nsuperioare contestații, dar dosarul lor ajungea tot la tovarășul Beju și rari\nmai erau aceia care se adresau după aceea Comitetului Central. Acum Beju\ndăduse ordin miliției să intre în acțiune, dar iată că țăranii aceia din Atârnați\nîși luaseră și ei măsurile lor, folosind resursele locale.\n– Am vorbit cu Iosif la telefon, continuă State.\n– Ai vorbit?! Și ce ți-a spus? aproape că strigă Niculae.\n– N-auzi, tovarășul secretar Beju a dat ordin să vie miliția, zise State\nobiectiv, cu o voce ciudat îngroșată.\nȘi nu mai spuse nimic, tăcu la celălalt capăt al firului și Niculae tăcu și\nel un timp nedefinit, opriți parcă amândoi la marginea cuvintelor ca la\nmarginea unui gard fără porți.\n– Spune-mi, la dumneata sunt unii care au grâu cu o mare cantitate de\ncorpuri străine? rupse Niculae tăcerea.\n– Sunt, zise State.\n– Și cum ați rezolvat?\n– Rezolvăm pe parcurs, răspunse State după o pauză de gândire.\n– Adică cum, insistă totuși Niculae, deși se putea lesne înțelege că\nsituația la State era cel puțin la fel de neclară ca și la Siliștea. Ce însemna\nasta că rezolvau pe parcurs? Care parcurs?\n– Organizăm pe bază de tabel, răspunse tot așa de obscur State. Îi avem\npe toți pe listă.\nNiculae mai continuă în felul acesta câteva minute, apoi închise, și cu o\nvoce în care răzbătea o undă joasă de îngrijorare ceru legătura cu comitetul\nde partid. Primul-secretar Ghimpețeanu era mai departe la postul său și-i\nrăspunse imediat.\n– Tovarășe prim-secretar, zise Niculae raportând, am mobilizat trioarele\nși le-am adus pe arie, se lucrează cu ele, sunt în număr de trei.\n– Foarte bine, tovarășe Niculae, răspunse secretarul înainte ca activistul\nsă fi terminat, dați-i înainte și obțineți aceleași succese.\n– Tovarășe prim, ar mai fi o chestiune, zise Niculae cu o diminuare\naproape reflexă în voce a importanței însăși a problemei despre care voia să\nvorbească. S-a răspândit zvonul că o să se taie cotele și avem unele\ndificultăți pe chestia asta. Și de-aia v-am telefonat iar, să vedem ce\nîndrumări ne mai dați ca să ne descurcăm… Profitând de chestiunea asta cu\nneghina nici alții nu vor să-și predea cotele și s-au strâns grămezile pe câmp\nși stă lângă ele câte-un copil sau câte-o muiere și…",
  "Secretarul însă îl întrerupse cu acea nerăbdare a celui care având o\nperspectivă a întregului, de mult nu mai aude el nimic nou în ce i se spune\ndin diferitele lui părți.\n– De dimineață și până acuma, că s-a făcut ora unu, vă explic că aici nu\nexistă discuție, cotele sunt o datorie patriotică și nu e nici o situație\nspecială! Nu văd nici o situație specială. Acționați cu răspundere, evitați\norice neînțelegere și, acolo unde există, lămuriți cu tenacitatea specifică\ncomunismului că așa se pune problema și nu cum îi trăsnește cine știe cui\nprin cap. E clar? Doar ești la tine în sat! Mai ai vreo nelămurire?\nXVII\nEra foarte clar, dar claritatea aceasta se oprea foarte net pe arie.\n– Vasile al lui Troscot a terminat și l-a dat la trior și nu i-a mai rămas\nnimic, spuse unul apropiindu-se de un grup de lângă o șiră de grâu și\nașezându-se jos cu o vădită plăcere, având aerul că, iată, s-a aranjat și\nproblema asta și acum o să fie bine.\n– Nu mai spune, exclamă un altul, chiar nimic nu i-a mai rămas?\n– Conform calculelor, trebuie să predea tot, răspunse celălalt cu aceeași\nîncântare. Îi mai rămâne neghina.\n– Ce face, domnule, băiatu ăsta al dumitale, nea Ilie? exclamă un altul,\nadresându-se lui Moromete care stătea mai la o parte într-o rână și fuma și\nvorbea nu se știe ce cu Nae Cismaru.\n– Ce vreai să facă, măi Cîrstache, răspunse Moromete (era chiar\nCîrstache, vecinul său de poartă) cu un glas în care stăteau în cumpănă\nconvingerile lui politice cu înțelepciunea lui de țăran care știa ce înseamnă\no autoritate de stat constituită și un singur ins… Ce putere are el?\n– Măi ăsta, Ilie, sări atunci Nae Cismaru de alături, mă, eu în locul tău\nnu l-ași primi în casă, mă!\n– Da, dar tu nu poți fi în locul meu, exclamă Moromete ridicând un\ndeget în sus ca să sublinieze deosebirea.\n– Nea Ilie, reluă repede Cîrstache, să nu-i ia cineva vorba din gură, păi\nbine, domnule, el nu vede situația cum stă în realitate? De ce nu spune\nacolo că nu se poate? Eu sunt convins că el nici măcar nu le-a spus:\ndomnule, nu se poate!\nMoromete tăcu îndelung și cine îl cunoștea știa că acum el nu-i va\nrăspunde lui Cîrstache. Câțiva însă, care erau strânși acolo, nu-l cunoșteau",
  "bine și se întrerupseră câteva clipe din vorbă și se uitară la el să vadă ce-o\nsă zică. Cîrstache era un admirator al celor patru, dorind mult să fie el al\ncincilea, să-l cheme Moromete și pe el când veneau ceilalți și nu să-l lase să\nvină singur, mai ales că nu era un simplu vecin. Când era Niculae mic,\nbăiatul venea pe la el și Cîrstache scotea de sub pat un cufăr cu cărți și îi\ndădea câte una să citească. Cărțile astea și le cumpăra singur cu bani din\nbuzunar, nimeni nu știa când și de unde și nu le dădea nimănui, mai degrabă\nvenea el singur seara în casa omului, se așeza lângă lampă și citea la toată\nlumea… Ai fi putut crede, auzindu-l, că erau scrise de el toate povestirile\nacelea asemănătoare basmelor, sau adevărate, dar pline de o taină care\nrămânea până la urmă tot nedezvăluită. Numai lui Niculae îi împrumuta el\naceste cărți, dar nici lui fără limită. Într-o zi cufărul rămase închis înaintea\nbăiatului și Cîrstache îi spuse sever, așa cum spui cuiva care a ajuns la\nmarginea lucrurilor permise: „Gata, nu-ți mai dau, ce, tu vreai să-mi citești\ntoate cărțile?“.\nCîrstache trecuse prin ani grei pentru el, cu însurătoarea, când luase o\nmuiere cu casă pe lângă cimitir și nu trăise bine cu ea, o prindea mereu cu\ncâte unul prin vie și chiar prin grădină, seara pe la miezul nopții. Și se\npovestea că fugise de la ea nu din pricina asta, ci pentru că într-o noapte se\npomenise cu un om negru pe pieptul lui, cu două cornițe ieșindu-i din cap\nca la iezi. Cîrstache s-a zbătut să-l dea jos, dar n-a putut și ăla îi spunea\nmereu: „Deschide gura, să-ți scuip în gură, să faci copii urâți ca mine“. S-a\nîntors la casa părintească, i-a dat taică-său o parte din curte, că nu era el\nsingurul fiu, și-a ridicat un bordei al lui și s-a însurat cu alta, făcând o crilă\nde copii (nici mai frumoși nici mai urâți decât alții, de unde se putea\npresupune că ăla negru cu coarne de ied nu reușise totuși să-i scuipe în\ngură). Moromete nu intrase niciodată cu el în aceste amănunte, nici când îi\nmersese bine, nici când îi mersese rău, era însă binevoitor cu el, de pildă nu-\nl mai lăsa să întrebe la poartă ce face câinele, ci îi răspundea direct: „Hai,\nmă, că nu se dă, Cîrstache, intră“.\n– De unde ești tu convins, Cîrstache? zise atunci unul văzând că\nMoromete nu răspunde. Ai stat tu lângă el când a vorbit?\nCîrstache răsuci în dreapta și stânga priviri de respect pentru Moromete\nși de protest față de cel care punea problema în felul acela și zise în cele din\nurmă:\n– Dumneata, nea Vasile, crezi că pentru a ști un lucru trebuie să fii acolo\ncorporal?",
  "Și se și făcu imediat roșu, izbit el însuși de ceea ce spusese.\n– Ei, nea Vasile, mai zi ceva! exclamă altul dându-l drept învins pe acest\nVasile și cu multă considerație pentru Cîrstache, care își întărea cu modestie\nși imperceptibil gâtul, semn că adevărul descoperit de el nu era dintre cele\nde toate zilele.\n– Dar cum?! zise acela. De unde poți tu să știi cum devine un caz la\nPitești, dacă tu ești la Siliștea? De unde știi tu ce-a zis Niculae la raion dacă\ntu ai fost pe arie? Poate că a spus, de ce să zici tu că n-a spus?\nSe lăsă o tăcere. începură să fumeze țigări și numărul celor care se\nadunaseră aci spori încetul cu încetul, unul câte unul. Veneau agale de pe\nundeva de printre șirele de snopi, se uitau și vedeau grupul și se apropiau și\nei și se așezau la margine cu un aer elocvent: n-avem nimic de făcut în acest\nceas al zilei, parcă spuneau, am secerat ca și voi și ne-am adus grâul aci, și\nașteptăm liniștiți să vedem ce iese… N-o să ne apucăm noi să facem ce nu\nfac alții, să ne ducem adică grâul la gară și să-l lăsăm acolo ca niște proști în\ntimp ce alții stau și așteaptă și poate scapă cu el nedus, dar nici dacă ne vine\no idee bună n-o să stăm să așteptăm să le vie la toți, încărcăm grâul în\ncăruță și fuga cu el acasă. Li se citea pe față această pândă liniștită a\nîmprejurărilor și arătau destinși și încrezători fiindcă ei știau mai de mult că\nînaintea voinței oamenilor se schimbă întâi împrejurările, faptele oamenilor\nsunt amesticate cu împrejurările…\n– Din contră, zise unul cu ochii mari lucind de o hotărâre și un sacrificiu\nposibil, de ce zici dumneata, nea Nae, să nu-l primească în casă? Dacă o fi\nsă învețe băiatul meu ca Niculae vând dracului tot ce am și îl dau încolo, în\nșcoli… Ce să stea să mănânce cu mine mămăligă cu fasole toată iarna…\nMăi, nea Ilie, exclamă el cu același entuziasm de care parcă îi era plină\ninima, adresându-se direct lui Moromete, era iarnă de nu te vedeai din\nnămeți și parcă îl aud pe Niculae cum spunea poezii. Eram prin grădină și\ndam coceni la cai și el fugea în grădină desculț și în cămașă… Țin minte ce\nzicea…\nPăsărică cea isteață\nNu-și mai cântă cântul său…\nOmul declamase naiv aceste două versuri și se uită în jur să regăsească\npe chipurile celorlalți emoția care îl încercase pe el pesemne în clipele\nacelea și pe care n-o uita. Dar pe chipurile celorlalți nu era nimic; continuă:",
  "– Le vedeam cum stau înșiruite pe craca de măr de lângă geam și afară\nera un soare de ziceai că e vară. Dar ce ger, îți pocneau măselile în gură. Și\ndeschideam geamul dimineața și când fereastra atingea craca le vedeai cum\ncad jos ca niște nuci. Erau înghețate toate, săracele, se așezaseră și ele lângă\ngeam unde simțeau aburi de căldură, dar degeaba…\nSe lăsă o mică tăcere, ce era și cu asta, cu păsăricile lui?! Ce păstra el în\nmintea lui?\nXVIII\n– Niculae ce zice, nea Ilie!? întrebă unul cu un glas proaspăt crezând că\nel e primul căruia i-a venit în cap ideea asta, să-l întrebe pe Moromete ce\nzice alde fi-său.\n– Niculae?! se miră Moromete. Niculae zice că are în fața lui un sat\nvechi și vrea să facă din el unul nou. Cum, mă, Niculae?!! exclamă\nMoromete cu o nedumerire totală, amesticată cu o tristețe simulată\nsfâșietoare. Cum vreai tu să faci un sat nou?!! repetă.\nAceste sentimente nu păreau însă să fie ale lui, ci închipuite, sau mai\nbine zis ale altora, la care el însă ajunsese prin gândire, transformându-le în\nsemne de întrebare, lucru care celorlalți le era mai puțin la îndemână. Dar o\npâlpâire a privirii și un geamăt ascuns și rău acoperit care scăpa celor care\nnu-l cunoșteau le aduse aminte celor apropiați că totul era acum la el\nadevărat și că în dosul acestei gândiri a lui, cu ajutorul căreia se străduise\nmulți ani să stea sus, se zărea o surpătură nouă: era singur, muierea lui\nfugise de-acasă și nu se întorsese.\n– Adică cum ai tu în față un sat vechi, continuă Moromete parcă\nimplorând, de ce spui tu că e vechi?! Ce înseamnă asta vechi!? Noi avem\nloturile noastre cam de treizeci de ani, asta înseamnă la tine vechime?\nVăzuși tu că trecură sutele de ani peste noi și lumea se schimbă și numai noi\nrămăsesem în urmă la plugul de lemn? Unde văzuși tu sat vechi? Că pe\nvremea lui tata se treiera grâul cu caii și n-apucai eu să mă fac mare și apăru\nbatoza de treierat și când erai tu copil veni tractorul și secerătoarea și toate\nuneltele agricole care tu te lauzi că le-ai adus tu. Alea care le-ai adus tu nu\nzic că nu sunt, dar sunt ale tale nu vreai să mi le vinzi mie, să ar eu când\ncred eu de cuviință, nu să te las pe tine să-mi ari prost de-mi iese bolovanul\nîntr-o parte să te pui zece inși cu măciucile pe el și tot nu-l spargi.\nAgricultură de-asta în combinație o fi ea bună cui nu-i place să muncească,",
  "dar nu pentru mine, fiindcă eu dacă văd că porumbul se îngălbenește sau\ngrâul crește rar, repede pun caii la ham, pun plugul în căruță, mă duc la deal\nși-l întorc, semăn din nou sau semăn ce știu eu că îmi iese, și nu pierd\nnimic, dar cu tine pierd, fiindcă până stau eu la discuție cu tine, până te\nconving că am dreptate, în fine, până te miști tu, a trecut vremea! (dacă te\nmiști, dacă îți convine să vii de la locul unde te afli până la terenul cu\npricina, că te costă benzină și carburant!) Că ați înființat ici-colo colhozuri,\nși îndemnați lumea să facă la fel peste tot, păi da’ crezi că eu nu m-am dus\nși n-am văzut? Ce vreai dumneata? Să nu mai am eu cai, să nu mai am eu\npământ, să nu mai am eu cu ce-mi crește o oaie, o vacă, o pasăre sau un\nporc. De ce? Ce vezi tu rău în asta? Vreai să crești tu la colhoz? Păi\nniciodată n-o să ajungi tu să crești atâtea oi, atâtea vaci și atâtea păsări câte\ncresc eu dacă mă lași în pace să-mi văd liniștit de gospodăria mea. Poți\ndumneata să crești la ferma dumitale mii de vaci câte avea satu ăsta înainte\nde război? Vita dacă nu e a ta, ce-ți pasă ție de ea dacă moare, se\nîmbolnăvește sau nu mai face viței? Și atunci ce să mai vorbim, să ne mai\nrăcim gura degeaba. Am fost la gospodăria ăstora din Balaci, continuă\nMoromete. Și ce credeți că am văzut? Vite neîngrijite, nutreț risipit, pui de\ngăină care în loc să mănânce ce li se da, se învățaseră cu carne și se\nciuguleau unii pe alții pe spinare, aveau spinările pline de sânge, apucă-te și\nbagă în oală o pasăre ca asta!\n– Dar ce carne le dau ei? De unde? întrebă cineva.\n– S-au apucat și au omorât caii, răspunse Moromete mai departe. Cică\n„consumă mult“ și atunci le-au dat cu paru’ în cap, i-au belit și carnea au\ntocat-o și au dat-o la păsări.\n– Și cu ce cară când au ceva de cărat?\n– Au mai păstrat ei, că nu i-au omorât pe toți, dar „pe măsură ce ne\nindustrializăm, așa mi-au spus, o să-i dăm pe la fabricile de conserve, sau o\nsă-i omorâm noi p-racilea…“\n– Fie-al dracu’ care s-o înscrie cât o trăi în gospodăria colectivă,\nexclamă cineva cu un glas încărcat de o decizie fără întoarcere.\n– Ei, și zic eu, continuă Moromete cu o voce foarte potolită și senină, ca\nși când ar fi povestit lucruri nu cine știe ce ieșite din comun, cum munciți,\ncum faceți împărțeala, cât vă iese… Iese bine, zice, muncim bine, și atunci\nle-am spus și eu: „Ori munciți ori nu munciți, fără vite tot ați rămas!“ Și am\nplecat, n-am stat eu să mă pun cu ei la discuție. Nu înțelege el ce-i spui, că\nomul de când e el om n-a trăit fără vită! Pentru că dacă azi omori calul,",
  "mâine le omori și pe-alelalte și ai terminat socoteala, scapi de grijă! A!\nexclamă Moromete aducându-și parcă aminte cu surprindere de un lucru pe\ncare nu-l putea nicidecum trece cu vederea. Ai tu tractoare ca să-mi\nscutească mie calul de poveri, bucuros, pune-le în vânzare la prăvălie, când\nmă duc pe la Pălămida, sau pe la Pitești sau pe la București, să le văd și eu\ncât costă și dacă nu sunt mai scumpe decât o pereche de cai buni sau de\nboi… eu cumpăr, domnule, că îmi convine, dar de cal tot nu mă lipsesc\npentru că mie îmi trebuie calul, nu pot să mă mișc fără el, eu am treabă,\ndegeaba îmi spui tu că dacă mă pui pe mine călare pe tractor și pe orășean\nîn automobil, ai făcut socialism. Că așa mi-a spus Niculae, că ăsta ar fi\nscopul… E unul Lenin, care le-a spus așa, mai adăugă Moromete\npronunțând numele cum ai fi zis Călin. Foarte frumos, zic, și dacă te însori\nși chemi și tu lumea la nuntă și duminica după masă pleci cu mireasa în sat\ncum se obișnuiește, cu lumea în căruțe și cu flăcăii călare cu brazi, de unde\niai cai, că n-o să te apuci să remorchezi căruțele cu tractorul, fără să mai\nvorbim că n-o să-ți aprobe nimeni de-acolo de la S.M.T. să-ți dea ție tractor\nsă plimbi mireasa, și în loc de cântecul ălora cu vioara să se audă păcănitul\nmotorului. Păi sigur, zice parcă pe jos nu poți s-o plimbi pe mireasă, o dor\npicioarele dacă iese pe jos. Păi bine, mă Niculae, zic, tu nu știi ce e o\nmireasă, o mireasă e și ea o singură dată mireasă în viața ei și cât o trăi ea\ndupă aia o să tot meargă pe jos, dar în ziua aia fie c-o duci sau n-o mai duci\nla biserică, dar de la un cap la altul al satului trebuie s-o plimbi cu beteală și\ncunună pe cap, cu muzică, cu rochie albă până jos, cu pantofi cu tocuri\nînalte și cu flăcăi cu bradul pentru tine și așa mai departe, cum știi și tu că\ntrebuie să faci. Face cine vrea, zice, cine nu vrea, nu face. Da, bine, zic, dar\nuna e să nu vreai, fiindcă n-ai posibilitatea materială momentală, și atunci\nfaci nunta mai târziu încolo, după un an sau doi, și alta că n-o faci fiindcă tu\ncai nu mai ai, căruță nu mai ai… Și ce parcă numai de nuntă e vorba? Vreai\nde pildă să te duci până la Zâmbreasca să-ți vezi o rudă, patru kilometri, și\nte îmbraci și tu cu haine de sus și iai și ceva, că n-o să te duci cu mâna\ngoală. Ce-i faci? Te duci la S.M.T. și faci cerere să-ți dea un tractorist să te\nducă? Și cum să te ducă, încaleci pe motor, să-ți ardă fundul, cum îi faci?\nDar ca să nu zic eu de o rudă, sau altceva, trebuie să te duci la moară să-ți\nmacini, că n-o să-ți dea de la gospodărie măcinat, îți dă cereale, grâu și\nporumb, ce-o să faci, iai sacul la spinare o dată pe săptămână și te duci cu el\nașa ca un țigan? Te duci, zice, la președintele gospodăriei și închiriezi un\natelaj. Mai întâi, zic, că dacă le-ați dat cu paru-n cap de unde să-ți dea ăla",
  "cai și căruță și în al doilea, admitem cazul că tot ați mai păstrat câțiva de\nsămânță, și va să zică de unde eu până acum aveam căișorii mei acilea și\nfăceam ce vream cu ei, să mă duc la ăla cu căciula în mână și să mă rog de\nel, cam ăsta ar fi scopul. De ce, zice, să te rogi? E dreptul tău, e obligat să-ți\ndea. Păi uite de ce, zic, el fiind președinte o să vrea să-mi scot pălăria\nînaintea lui când îl văd și poate că eu n-am chef s-o scot, fiindcă de pildă\ncând a ajuns odată primar Stan Ciocea, alde nean-tău Matei a spus așa, bă,\neu ăstuia nu-i dau bună-ziua, nu-l consider din punctul meu de vedere că\nmerită să stea în fruntea satului, și când trecea pe lângă el întorcea capul în\naltă parte și alde Stan Ciocea ce putea să-i facă? Nimic nu putea, că n-avea\nnevoie să se ducă la el și să-i ceară ceva. Dar ăsta are și vreai nu vreai\ntrebuie să-ți scoți pălăria, fiindcă dacă nu ți-o scoți el nu zice nimic, că nu e\nprost, știe și el că e obligat, dar când te duci să-i ceri cum ziceai o căruță cu\ncai, parcă el o să-ți spună nu vreau? O să spună că sunt la brigăzi și cu\nnespus regret nu poate să te servească… Și atunci n-ai de ales decât două\nsoluții, una mai bună decât alta, ori îți iai picioarele la spinare și te duci așa\nla Zâmbreasca sau la moară cu sacul, mai rău decât săracul cel mai sărac\ndin satu ăsta care zici tu că e vechi, sau să-ți rânjești fasolele la tovarășul\npreședinte și să te rogi, hai, bă tovarășe președinte, că de-aici încolo o să te\nlaud la toți că om ca tine nu s-a mai văzut și te propun președinte pe viață.\nDe, dar atunci trebuie să recunoști și tu că dacă ar fi să zicem așa două sate\ncare să trăiască, unul așa vechi cum spui tu că e, și altul nou, cum vreai tu\nsă-l faci, să considerăm că atare două comune cam egale între ele, Siliștea și\nBalaci. Și să treacă, să zicem, cât să zicem? Cât ai tu nevoie să-ți omori toți\ncaii și să te dezvolți? Zece ani ți-ajunge? Nu-mi ajunge, dar să zicem. Ei, să\nzicem douăzeci și după douăzeci de ani adună astea două sate aici pe izlaz\nși întreabă-i pe ăștia vechi din Siliște: mă, voi vreți să schimbați cu ăștia noi\ndin Balaci? Să treceți voi în locul lor și ei în locul vostru? Ai să vezi că nici\nunul din Siliștea n-o să vrea. Dar când o să-i întrebi pe ăia din Balaci să vezi\ncum te pomenești cu ei grămadă că vor toți.\nMoromete tăcu, își plecă fruntea și deși toți se uitau la el așteptând,\ntăcerea lui se prelungi și el nu mai zise nimic.\n– Ei, și Niculae ce-a mai zis, nea Ilie? exclamă cineva neobservând că\nMoromete se posomorâse și avea acea înfățișare elocventă a celui care își\ndă seama că argumentele lui nu se lipesc de nimic și că, în ciuda lor,\nlucrurile despre care spune el că ar trebui să nu se întâmple, se vor întâmpla\ntotuși orice ai face.",
  "Arăta foarte tăcut și însingurat, deși toți stăteau în jurul său liniștiți și nu\nerau puțini și prin tăcerea lor confirmau că gândesc ca și el; până și Nae\nCismaru uitase să-l contrazică. Era limpede că nu era vorba aici de soarta\ncailor, plimbarea unei mirese sau drumul nu știu cui până la o rudă din\nZâmbreasca.\n– Ce-a zis, nea Ilie, Niculae? Ce-a răspuns el când i-ai spus așa? repeta\nacelași și atunci Moromete ridică privirea cu o secundă de uimire și-\nneînțelegere.\nAsta putea fi un semn că fie că fusese smuls dintr-o adâncă tăcere în\ncare omul nici măcar nu mai gândea, ca un refuz de a mai considera\nlucrurile despre care vorbise în ordinea în care gândirea oamenilor ar mai\nputea interveni cu ceva, fiind deci vorba de lucruri străine gândirii lor\nnormale, fie că tot ceea ce povestise el nu se petrecuse decât în mintea lui și\ncă în această discuție fiul său fusese absent ca prezență fizică.\n– Niculae, răspunse el apoi, și în clipa următoare își trase adânc\nrăsuflarea și oftă copleșit de astă dată nu de o tristețe a altora, la care ar fi\najuns prin înțelegere, cum făcuse impresia la început, ci de o tristețe a lui\nproprie, mai mică, mai puțin sfâșietoare, dar mai neagră, mai singuratică,\nmai dureroasă. Niculae e un copil, zise, și el nu știe ce știm noi. El nu știe\ncă binele n-a dispărut niciodată din omenire. Binele, domnule, reluă\nMoromete de astă dată cu o voce schimbată în care simțirea lui proprie\nfusese reprimată și răzbătea iarăși plăcerea lui pură pentru cuvinte, binele n-\na dispărut niciodată din omenire, repetă stârnind o înghesuită uimire pe\nchipurile tuturor. Dă-mi, mă, Nae, o țigare, că îl terminai pe-al meu, se\nadresă apoi lui Nae Cismaru și Nae Cismaru îi dădu și Moromete nu se uită\nla nimeni tot timpul cât o răsuci, o lipi și o aprinse învăluindu-se în\nrotogoale de fum.\n– Aici n-ai dreptate, zise un altul la fel de îndoit.\nSe vedea că nu înțelegea nici el, nici alții: adică ce vrea să spună\nMoromete, că a fost bine întotdeauna? Cum putea să susțină o asemenea\nidee?\n– Aici n-ai dreptate, zise și un altul la fel de îndoit, cu mult regret că\nfusese alături de el până aici, și că aici Moromete nimerise aiurea. Cum poți\nsă spui că a fost bine în omenire…\n– Da, ascultați-mă pe mine aici, așa e cum vă spun eu, reluă Moromete\ncu tărie, binele n-a dispărut niciodată în omenire. Dar, zise el cu un gest\ncare înhăța parcă din aer adevărul care avea să urmeze, n-a fost pentru toți!",
  "Ei, așa da! Tocmai se mirau și ei cum ar fi putut el să spună că… Unii\nîși descleștară fălcile nerase și rânjiră cu o lumină intensă sticlindu-le în\npriviri, uitând parcă în clipa aceea tot ceea ce li se înfățișase ca nesigur,\nîncețoșat și de rea prevestire în ceea ce spusese și mai ales în felul cum\nspusese mai înainte Moromete că va fi viața lor în viitor.\n– N-a fost pentru toți, reluă el, dar de dispărut n-a dispărut niciodată și\naici nu trebuie să vii tu și să strici și binele ăla care a fost, pe motivul că faci\nceva nou. începe de colea de la capul unde e rău, nu de la capul unde e bine,\ndacă zici că ăsta ar fi scopul. Înțeleg să vii să-mi mai dai, nu să-mi iai. Eu\nnu zic să-mi dai, că nu sunt nebun să-ți cer dacă nici tu n-ai de unde, dar\nmăcar nu-mi lua. Dacă tu zici că ai în față un sat vechi și vreai să faci unul\nnou, de ce…\nSe opri însă brusc și făcu un gest de neputință de a înțelege; se întorcea\nde unde plecase și luând-o de la cap ar fi întâlnit mereu același obstacol: de\nce se întâmpla ceea ce se întâmpla și mai ales cum se putea ști dacă tot ceea\nce avea să se întâmple în viitor avea să se întâmple orice-ai face? Oare asta\nsă fie schimbarea veșnică a lumii pe care cât ești tânăr n-o simți, deși poate\ncă alții bătrâni când tu nu știai nimic au suferit ca și tine acum? Așa să fie\noare?\n– Mă, mult nu mai avem de trăit, zise el deodată, uitând că printre cei\ncare stăteau într-o rână în jurul lui erau și tineri, cine știe, o fi bine așa cum\nzice Niculae al meu. Cine o trăi o să vadă. Fiindcă el așa zice, că nu e așa\ncum credem noi, continuă Moromete. Se face un sat nou și se distruge ăla\nvechi, fără să te mai întrebe nimeni dacă ăsta nou e mai bun sau mai rău ca\năla vechi, îl face și s-a terminat și n-ai unde să te mai întorci, trebuie să te\naranjezi cu ce e. Și cum, mă, Niculae, zic, o să ne forțeze? Ași, zice, de\nunde, o să fie prin liberul consimțământ. Așa că, încheie Moromete cu\nnepăsare, asta e! Cine o mai apuca și timpurile alea!\nAsta putea să însemne că toate neliniștile lui priveau doar un viitor la\ncare el nu va mai lua parte și că măcar atât cât mai avea el de trăit avea să\nfie scutit să verifice dacă ceea ce spunea Niculae al lui avea să se întâmple\nsau nu. Dar se vedea că nici de asta nu era sigur.\nÎn depărtare, în trei direcții care reunite ar fi putut înscrie pe aria cea\nmare un uriaș triunghi, se vedeau cele trei batoze treierând neîncetat.\nTreierișul nu se oprea, totul părea pașnic și liniștit sub bolta întinsă pe care\no făcea cerul deasupra câmpiei. Printre șirile de snopi se vedeau oamenii\nmici în căruțe cu pătuluri înalte, reduși la albeața cămășii sau la punctul",
  "negru al pălăriei lor. Caii de asemenea păreau mici între aceste depărtări și\nnumai câmpia era mare, fără limită acum când căldura unui soare care parcă\nnu mai vroia să alunece spre apus topea zările și ștergea contururile\norizontului. Și pe această întindere a șesului încețoșată de lumină și căldură,\nse văzu deodată un om alergând dinspre pădurea Cotigeoaia și strigând…\nXIX\nDe peste tot de unde stăteau astfel întinși sau împrăștiați pe la șirele lor\ntoți îl zăriră pe acest om și se ridicară rând pe rând în picioare; ce era cu ăla\nde alerga așa și urla? Luase cumva foc aria de la Cotigeoaia? Sau nimerise\nvreunul în batoză și pe ăsta îl apucase groaza și alerga să spună și aici, cu\nsperanța smintită că asta mai putea folosi la ceva? Oricum goana lui alarmă\npe paznicii, funcționarii și activiștii celor trei batoze și câțiva îi ieșiră\nînainte și îl opriră, dar în urma lor se și strânsese un număr mare de bărbați\nși femei, în special cei care treieraseră și așteptau cu grâul pe arie. Doi\nactiviști vrură să-l ia foarte energic pe om deoparte cu intenția vădită să afle\nei cei dintâi despre ce e vorba și să-și dea astfel seama dacă nu cumva\ntrebuia oprit imediat insul să vorbească, ceea ce și reușiră timp de câteva\nminute ducându-l hotărâți mai încolo, dar aproape în același timp apăru un\naltul venind tot în goană dinspre Cotigeoaia și fu numaidecât înconjurat de\noameni:\n– Ce e, mă, ce s-a întâmplat? răcni cineva.\n– La Cotigeoaia, țâșni deodată glasul acestuia, Bilă a sărit la Nae\nMarinescu și i-a dat cu goga în cap și atunci oamenii l-au pus jos. Și\nMantaroșie s-a dus la miliție… Vine miliția, strigă el cu ochii într-o clipă\nmăriți cât cepele și își făcu loc și o luă întins spre centrul ariei cu pași și\nînfățișare de vestitor anunțând o năvală sau un revărsat de ape. Toți de la\nCotigeoaia încarcă grâul în căruțe și îl duc acasă, răcni el.\nCei doi activiști îl lăsară pe cel dintâi și se luară după acest al doilea cu\nochii lui măriți care mergea ca un orb drept spre un grup mai mare de\noameni care îl așteptau cu picioarele ciudat înțepenite în pământ, gata parcă\nfiecare s-o ia în mai multe direcții contrarii, atât erau de împrăștiați,\nîncordați, neîncrezători și în același timp sorbind cu priviri nesățioase\nvorbele aceluia.\n– Să sară el cu goga… I-a spart capul… L-au pus jos și l-au strâns de\ngât…",
  "– L-au omorât, mă? se înfricoșa unul cu un glas înalt.\n– Nu l-au omorât, c-a scăpat. A fugit să cheme miliția. Toți încarcă grâul\nși îl duc acasă…\nZadarnic încercau cei doi activiști să împrăștie pe cineva, erau gata\nîmprăștiați toți, cu mare distanță între fiecare, dar erau adunați totuși în felul\nacesta pe o întindere enormă și puteai trece printre ei în linie dreaptă fără să\nte lovești de vreunul. Cel dintâi se potolise, nu se știe ce-i spuseseră cei doi\nactiviști, se cam posomorâse și nu prea mai vroia să vorbească. Cu toate\nacestea, înspre el și nu spre cel de-al doilea se îndreptară cei mai bătrâni și\nmai stăpâniți, ca și când nu le-ar fi plăcut deloc sau n-ar fi înțeles nimic din\nstrigătele celui din urmă.\n– Spune, mă, ce s-a întâmplat?\n– Au trecut pe-acolo Isosică și Plotoagă, începu omul să povestească, nu\nștiu ce le-a spus ei lui alde Bilă și Mantaroșie… În tot cazul, reflectă omul\nîncercând el însuși să înțeleagă pe măsură ce relata faptele, dându-și după\ncât se pare seama chiar atunci că totul a început de fapt de aici, din\nmomentul trecerii acestora doi pe la aria unde se aflau Bilă și Mantaroșie.\nCe le-o fi spus ei n-a auzit nimeni, dar de spus le-a spus… În tot cazul, nu\nștiu ce i-au pus ei în vedere lui Bilă, că n-a auzit nimeni ordine de-ale lor, că\ncine a stat să le asculte, s-au tras așa mai într-o parte și se uitau cam urât la\nBilă. Ilie Neață zice că se uitau urât și la Mantaroșie, dar mai mult se uitau\nla Bilă. Și pe urmă au plecat. Al lui Ilie Nica spuse că s-au dus pe urmă în\nsat, nu i-a mai văzut nimeni pe alde Plotoagă și Isosică. Era la batoză Nae\nMarinescu, treiera și își punea grâul pe jos, făcuse așa o grămadă cam mare,\navea grâu alde Nae. Și vine Bilă și se apropie de el și de unde până atunci\nnu zisese nimic, își dă pălăria așa pe ceafă cu goga și-i spune lui Nae\nMarinescu că începând cu el nu se mai admite descărcarea grâului din\ncăruțe și că Nae Marinescu să se facă el cap de convoi. Nae Marinescu n-a\nvrut să se ia cu el, nici nu-i răspundea, își vedea de treabă, descărca grâul și\nBilă îi spune lui Mantaroșie să se uite pe tabel și să vadă câte cote are de dat\ndomnul Nae Marinescu. Avea cam multe, arase cu S.M.T.-ul, dar grâu cu\nneghină n-avea, avea cotele astea, S.M.T.-ul și cât îi revenea… Și mai avea\nși două căruțe pline de snopi netreierate, stăteau să le vie rândul, că nu\nterminase, grâu mult, ce mai încoace și încolo. Și Bilă îi spune că după ce\ncă cu atâta grâu nu e trecut la chiaburi, nici cotele nu vrea să le dea? Imediat\nsă devină cap de coloană. Și atunci Nae Marinescu i-a spus: „Du-te, măi\nBilă, și vezi dacă nu sunt pitit pe după grămezile alea de paie, nu sta aici pe",
  "capul meu, tu nu vezi că n-am terminat?“ Asta a fost, și Bilă odată a început\nsă urle. Parcă nu era în firea lui, urla ca un zăltat, nici nu-l mai cunoșteai;\nalde Gheorghe Pațac spune că era beat… S-au adunat toți ai lui Nae\nMarinescu, s-a oprit treieratul și Bilă urla mereu că imediat să se formeze\ncoloana că dacă nu, o să vedem noi pe mama dracului dacă nu ne satură el\npe noi să mai punem grâul pe jos. Ai lui Marinescu s-au apropiat de el și\nNae i-a zis și i-a făcut un semn cu mâna spre sat: „Du-te, mă Bilă, cu adusul\ntău și lasă-ne pe noi în pace, ce cauți tu aici, tu ții legătura cu Uniunea\nSovietică, du-te acolo și nu mai face umbră p-acilea“. „Domnilor, a urlat\natunci Bilă la noi cu gura de i se vedea omușorul din gât, ați auzit,\ndomnilor, ce a zis acest spion anticomunist luând în derâdere lagărul. Ești\narestat, te arestez în numele comitetului executiv.“ Și s-a repezit în el, a\nridicat goga și i-a dat lui Nae Marinescu una în cap. Nae Marinescu a căzut\njos plin de sânge și atunci ai lui au sărit toți și au pus mâna pe Bilă. Erau să-\nl strângă de beregăți, se făcuse vânăt, dacă nu săreau alții să-l scape îl\nomorau. Și au fugit pândarii și s-au dus la miliție. Când au văzut unii că\npândarii fug, au început să încarce grâul în căruțe și s-o ia la goană cu el\nspre case. Toată lumea încarcă! încheie omul cu o voce parcă deznădăjduită\nși începu să strige pe cineva: Gheorghe, bă, Gheorghe, vino mă dracu\nîncoace, că pe tine te caut. Pune grâul în căruță și du-l acasă. – Nu se mai dă\ncote? întrebă nedumerit acel Gheorghe.\n– Vedem noi mai pe urmă. Cât vreai să-l ții aci? Vreai să vie o ploaie\npeste noi să stai pe urmă să-l întinzi la soare să se usuce?…\nÎn clipa aceea se auziră dinspre pădurea Cotigeoaia țipete ascuțite și\nprelungi de femei parcă scoase din minți, iar imediat după aceea două\nîmpușcături de armă, una după alta, amplificate de ecoul pădurii. Un fior\ntrecu cu repeziciunea unui circuit secret prin toată aria și omenii o luară la\nfugă în toate părțile prin preajma batozelor. Se auzeau ordine scurte,\nîncordate. La căruță. Fuga și înhamă caii. Așterneți cerga! Aduceți sacii.\nSpune-i mă-tii să măture în odaie. Puneți o parte în pod, o parte pitiți-l în\npatul…\nCei doi activiști treceau de la unul la altul fără să-și piardă calmul.\n– Nu încălcați dispozițiile, nimeni n-o să fie scutit de cotele datorate,\navem tabele și să nu credeți că o să plătească alții S.M.T.-ul pentru\ndumneavoastră. Degeaba îl duceți acasă, moara are ordin să nu macine la\nnimeni fără chitanță de predare, înțelegeți omenește.",
  "Păreau să înțeleagă, dar continuau să încarce cu o grabă liniștită, ca și\ncând tocmai asta li se cerea să facă. În acest timp, dinspre Cotigeoaia se mai\nauziră o dată țipete de femei și urmă iarăși trosnetul amplificat de pădure a\ndouă împușcături. Nu se știa ce se petrece acolo, dar nici nu păreau curioși\nsă afle, și după câtva timp se și află, dar asta nu modifică absolut cu nimic\nactivitatea febrilă de pe arie, încărcatul grâului și dusul lui acasă. Bilă,\npovesti cineva, se întoarsese cu șeful postului de miliție, tovarășul plutonier\nMoise Ion, și vruseseră să-l aresteze pe alde Nae Marinescu. Săriseră însă\nmai ales femeile, țipând, și șeful trăsese în aer să le împrăștie, dar fără să\nreușească. Acuma cică a plecat și Moise de-acolo și au plecat și toți care\nmai erau de pe la sfat și raion. Nu mai e nimeni pe arie, dar de treierat se\ntreieră înainte fără ei.\nNae Cismaru nu treierase, n-avea ce duce acasă, dar îi străluceau ochii\nîn cap și îi îndemna pe alții:\n– Hai, mă, hai pe ei, hai să-i dăm jos de la primărie, să scăpăm de ei!\nEl credea că acum toată situația era în joc, îl apucase și nu mai contenea:\n– Hai, bă, hai, Ilie, hai să ne strângem toți și să ne ducem grămadă peste\nei, peste Isosică și toți ăștia.\nTrioarele fuseseră părăsite pe-acolo pe unde fuseseră aduse și cei care își\ndădeau grâul lor cu neghină la ele încărcau totul în saci, care cu merticele,\ncare cu pălăriile, iar alții pur și simplu cu brațele, puneau gura sacului jos la\nbaza grămezii de grâu, țineau cu dinții de baiere și cu amândouă palmele, cu\ncoate cu tot, cu mișcări adânci și repezi trăgeau grâul în el cu o veche\npricepere… Tot așa făceau ei și în alte dați cu alte treburi, cu aceeași\npricepere și grabă când venea o ploaie și ceva trebuia cules de pe câmp, sau\nceva trebuia strâns și pus la adăpost sau învelit și apărat de un vânt\nneașteptat… Sau și mai demult bunicii străbunicilor lor, când în zare\napăreau caii armatei dușmanului, cu nevoia veșnică a tuturor năvălitorilor\nde aceleași cereale, același nutreț și aceeași nevoie de tot ceea ce în general\nnumai la ei se găsea în cele din urmă mai lesne, vite de tăiat, păsări și\nalimente de jefuit…\n– Hai, mă! Hai, mă! se auzea din când în când glasul lui Nae Cismaru\nîndemnând. Puneți mâna pe ei, care sunt comuniști! Arătați-i cu degetul,\nfraților, să se învețe minte! Uite-o pe Ciulea lui Isosică.\nÎntr-adevăr Ciulea era pe-acolo, stătea răzimată de o căruță și mânca\nliniștită semințe cu fruntea puțin plecată. Se uita însă cu atenție peste tot pe",
  "arie și la auzul glasului lui Nae Cismaru nu se feri și nu se sperie câtuși de\npuțin.\n– Ce e, nea Nae? zise ea cu un glas neașteptat de ascuțit și de calm,\ntotuși pașnic, mai mult curioasă, s-ar fi zis, să știe cu adevărat ce vrea omul\nde la ea.\n– Nu mi-a spus mie Vasile al lui Troscot?! strigă Nae Cismaru.\n– Ei, ce ți-a spus?\n– Că venea într-o zi de la gară cu căruța și te-a luat și pe tine și tu pe\ndrum l-ai oprit să mai ia doi!\n– Și ce dacă l-am oprit?\nDe furie că nevasta lui Isosică nu se speria deloc, Nae Cismaru își ieși\ndin pepeni:\n– A început ea să dea ordine în sat, ie-te a dracului… Acuma s-a\nterminat cu tine… O să răspunzi tu pentru toate judecățile care le-ai făcut la\nPălămida, să nu crezi c-ai să scapi…\nCiulea nu-i mai răspunse, pieri de-acolo dar nici Nae Cismaru n-o mai\nurmări, alți mesageri soseau neîncetat cu vești de pe aria Cotigeoaia și el se\nducea să-i asculte ce spun…\nXX\n– Isosică și Plotoagă sunt la sfat, au dat telefon la raion să le vie\nmilițienii, strigă un om care năvăli pe arie cu căruța și trase lângă o grămadă\nmare de grâu care lucea ca mierea în bătaia soarelui.\nNu se putea ști întrucât vestea aceasta avea în ea ceva neașteptat, dar\nfelul cum omul o rosti și mai ales cum din goana căruții răsucise caii\nîmprejurul grămezii cu grâu cu o mână de fier, făcând animalele să frâneze\ndin cele patru picioare gata să se prăbușească mai degrabă unul peste altul\ndecât să mai înainteze un singur pas, arăta că asta era clipa hotărâtoare și că\nalții acționau ca s-o câștige, Isosică și Plotoagă, în timp ce ei, cei de-aici, nu\nse mișcau, și aveau să-și merite pe deplin soarta care li se pregătea.\n– Nu v-am spus eu, răcni Nae Cismaru. Nu v-am spus eu vouă, bă!\nrepetă el și abia acum se petrecu cu el o schimbare: nu mai era întărâtat, ca\nși când lumea pe care el o văzuse până atunci se răsturnase brusc înainte ca\nea să se răstoarne și în realitate… Hai peste ei, zise el, să-i dăm jos, să nu\nmai găsească pe nimeni când or veni. Să ne găsească pe noi. Hai, Ilie, ce\nmai stai? Hai Cîrstache!",
  "Și își drese pălăria pe cap, își trase cămașa pe sub brâul roșu încins cu o\ncurea neagră, puse mâna pe-o furcă și cu ea pe umeri o luă la goană spre sat\nalergând ca un om tânăr chemat undeva de o mare primejdie, moartea\ntatălui, a copilului, sau focul care i-ar fi aprins casa; i se vedea fundul\nzbătându-i cămașa la spate și călcâile ridicate în aer, și nici urmă de\nșovăială care să fi înmuiat acest trup copt; se putea presupune că e condus\nde o minte la fel de coaptă și putuse să aibă timp, după prima sută de pași,\nca această minte să-i șoptească să-și încetinească goana. Dar în ciuda\ndistanței care de la sine dă celui din urmă iluzia că un om fuge din ce în ce\nmai încet, Nae Cismaru se vedea, dimpotrivă, fugind din ce în ce mai tare și\natunci, numaidecât se luară după el și alții, țâșnind fie cu furcile, ca și el, fie\ncu mâinile goale. Tot atunci dădură peste paznici noi căruțe încărcate cu\ngrâu, o luară însă peste câmp. Se duceau în sat, dar pe drumuri ocolite,\naltele decât cele care se vedeau cu ochii pornind de pe arii. Cu privirea\niscoditoare un funcționar raional, cu tabelul în mână, se consulta cu\nDănălache și Geacă întrebându-i în șoaptă cine sunt cei care fugeau cu\ncăruțele și cine era cel care o luase la goană spre sat. Dănălache le spunea\nnumele și funcționarul făcea un semn în dreptul lor… În dreptul lui Nae\nCismaru făcu o cruce…\n– Ce-i facem? întrebă unul din activiști. Să oprim treieratul?\n– De ce, se miră funcționarul raionului, grâul trebuie treierat vedem noi\ncum decurge cu cei care au încălcat dispozițiile.\nVorbise ca și când numărul celor care le încălcaseră era neînsemnat, în\ntimp ce grosul celorlalți stăteau cuminți pe arie și le respectau. Geacă și\nDănălache însă se uitau tot mai des spre marginea satului urmărindu-i cu\nochi neliniștiți pe cei care se luaseră după Nae Cismaru și fugeau spre sfat.\nIsosică și Plotoagă erau acolo, dar unde pierise Niculae al lui Moromete?\nSau era și el cu ei? Și aici de ce nu venea nimeni, îi lăsaseră pe ei, pe\npaznici, pe Geacă și Dănălache cu ăștia de la raion, care nu știau nici ei ce\nsă facă!?…\nTocmai când grupul celor care se topeau în zare spre sat era gata să\ncoboare și să nu se mai vadă, se auziră dinspre partea aceea împușcături și\ntoți cei care plecaseră să-i dea jos pe Isosică și Plotoagă, în frunte cu Nae\nCismaru, fură văzuți gonind ca niște nebuni înapoi, scoțând strigăte răgușite\nde spaimă și căzând pe izlaz ca și când i-ar fi nimerit gloanțele și i-ar fi\nomorât. Dar se sculau repede de pe unde cădeau și își continuau goana. În\nurma lor se zăriră curând pe fondul negru al salcâmilor de pe coama",
  "dealului siluetele a patru, cinci sau șase milițieni cu puștile în mână urcând\npotecile și trăgând… Îi urmăreau foarte energic pe cei care vruseseră să ia\ncu asalt satul, și se apropiau de arie în formație de luptă, răsfirați și\nîmpușcând la comandă. Câteva gloanțe piuiră și sfârâiră prin aer până\naproape de batoza unde se aflau Geacă și Dănălache, care se speriară așa de\ntare că se dădură repede pe după putinile cu apă. Nu mai era nici o îndoială,\nse trăgea fără șovăire și o nouă salvă făcu să piuie din nou gloanțele la mare\nînălțime pe deasupra ariei. Geacă începu să se bâlbâie adresându-se lui\nDănălache:\n– Ce-ar fi să ne băgăm în putini? Glonțul se stinge dacă dă de apă.\n– Se stinge el, zise Dănălache laconic, dar tot te găurește.\n– Ai dreptate, zise Geacă, murim și înecați și împușcați.\nȘi se uită pe după putină. Milițienii se opriseră, lăsaseră puștile în jos și\nse întorceau acum îndărăt, mergând agale. Se duceau la umbră, sub\nsalcâmi… Nu omorâseră pe nimeni, dar nu părea să le ardă de glumă. Nae\nCismaru și toți care năvăliseră îndărăt pieriră repede printre șiri și\ninstigatorului i se auzi glasul înspăimântat:\n– Bă, Moromete, unde ești mă? Ai văzut, mă! Ne împușcă, mă! Ne\nîmpușcă cu pușca, mă, ce-i mai facem noi acuma?!\n– Ce-o să pățești tu acuma, măi Nae, se auzi atunci glasul liniștit al lui\nMoromete, o să fie vai de curul tău!\n– Al meu, mă! De ce? Da’ ce-am făcut?! se auzi vocea din ce în ce mai\nneliniștită a celuilalt. Și continuă: M-am dus și eu acolo să văd ce e! Ce, n-\nam voie să mă duc? Nici n-am ajuns, m-am dus până colea și am dat de ei,\nstăteau culcați pe burtă la umbră cu puștile în mână. Nu le-am făcut nimic,\nce, de ce zici tu că…\nDar nu mai primi nici un răspuns din partea prietenului său, sau dacă îl\nprimi nu-l mai auzi nimeni… Câțiva mai reușiră s-o ia anapoda peste câmp\ncu căruțile pline, dar cei care mai încercară după aceștia fură opriți hotărât\nde vocea îndepărtată a unuia din milițieni, care tăindu-le drumul din timp le\nstrigă foarte prietenos, dar cu pușca în mână, să se întoarcă înapoi. Doar\natât: „Înapoi pe arie.“\nXXI\nNiculae era în acest timp la sfat cu Isosică și Plotoagă. Dar înainte de a\nse fi întâlnit cu aceștia în biroul lui Zdroncan, după convorbirea lui cu acel",
  "State și după a doua convorbire cu primul-secretar al comitetului de partid\nraional părăsise clădirea și o luase grăbit spre moară.\n– Mă duc să vorbesc cu Fântână și să mobilizăm toate forțele\norganizației, îi spusese el lui Zdroncan înainte de a ieși. De ce stă el\ndeoparte și nu ne ajută? Așa că dacă mă caută cineva, sau e nevoie de ceva,\nsunt acolo, să trimiți repede un om să mă cheme.\nFântână era la postul lui stând afară printre oameni și căruțe, i se vedeau\nde departe părul și barba albite de pospai, ai fi zis că era preotul satului care\nvenise și el să macine un sac ca oricare om.\nDe când începuse treierișul, începuse nu de mult după aceea și moara să\nfuncționeze, ceea ce însemna că toți aceștia de-aici își predaseră cotele și că\nprezentaseră responsabilului chitanța emisă de baza de recepție. Căruțele\numpleau curtea largă a morii și erau ele însele pline cu saci. Cai grași, bine\nîngrijiți, cu piele strălucind și cu picioarele înalte ca niște copaci tineri plini\nde sevă stăteau deshămați în spatele căruțelor mâncând din șușleț iarbă\nverde sau trifoiște cosită. Oamenii însă nu arătau la fel ca vitele, erau\ndesculți, în cămăși adesea rupte, nerași, cu pălării scofâlcite pe cap, tăcuți și\nînnegriți parcă nu numai de soare. Niculae trecu printre ei salutând, o\nsingură dată toată curtea, și responsabilul, văzându-l, se dezlipi de lângă o\ncăruță unde stăteau de vorbă cu cineva și îl așteptă cu barba în aer.\n– Ia vino puțin să discutăm unele aspecte, zise Niculae uitându-se în jur\nși căutând vizibil un loc unde s-ar fi putut duce, să nu fie auziți de nimeni.\n– Mergem în birou, zise Fântână și o luară într-acolo și apoi după câtva\ntimp intrară în așa-zisul birou.\n– Ăștia sunt majoritatea chiaburi care macină, explică Fântână luând în\nbrațe banca din spatele mesei și punând-o de-a curmezișul micii încăperi de\nlemn să stea amândoi pe ea. Toți au chitanțe de cotele predate, cu ăștia nu\nmerge discuție…\n– Ia să-mi spui, zise Niculae, de ce nu ajuți dumneata organizația acum\npe timpul campaniei când e un moment greu și te mulțumești să stai aici în\nloc să vii cu noi pe unde e nevoie?\nFântână își pironi privirea lui albastră în cea a tânărului și o secundă se\nuitară astfel unul la altul, lipoveanul cu o strălucire cam nesigură, dar\nintensă în ochi, Niculae cu răceală și duritate. Se vedea că, spre deosebire\nde el, care spusese direct tot ceea ce avea de spus, Fântână, care avea prea\nmulte, nu putea să facă același lucru, deși dorea din toate puterile, în cele",
  "din urmă, înghițind de câteva ori, reuși să-și aducă aproape răspunsul, de\nprin depărtările de unde rătăcea oprit de atâtea obstacole și zise:\n– Nu pot să închid moara și să viu eu să activez în locul lui Isosică, dacă\nnu știe să se descurce! Altceva cum știe? Când e vorba să se ducă la raion\ncum știe? Și să se ducă la direcția morăritului cum știe? Astea de ce știe să\nle facă? Știe să nu se bage unde nu vrea. Eu nu pot! Eu am ordin să macin,\nsă predau statului uium, am un plan de îndeplinit, nici nopțile nu mă duc\nacasă să dorm, stau și macin permanent…\n– Nu-ți cere nimeni să nu îndeplinești planul, răspunse Niculae reținând\ndoar această parte a răspunsului celuilalt, dar înainte să fi început treieratul,\ntoate aspectele astea negative din comună puteai să contribui și dumneata,\nca membru de partid, să le înlăturați. Atunci nu mergea moara, cât a durat\nsecerișul n-a măcinat nimeni.\n– Aveți dreptate, zise Fântână bâlbâindu-se, aspectu ăsta cu neghina…\nde-astă-toamnă nu trebuia semănat, dar mi-aduc aminte că n-a vrut nimeni\nsă-l dea la trior, cu toate că nici nu prea mai era timp… Eu eram secretarul\norganizației și rămăsesem în urmă cu însămânțările de toamnă. Cetățeanul\ndin sat, reluă el apoi, crede că cine știe ce fac eu aicea cu uiumul și cu\ncerealele și se uită urât la mine ca și când ar fi averea mea și nu i-ași da și\nlui. Dar o să plec dracului într-o zi și o să-mi văd de treabă, îmi văd de\nagricultură, nu-mi trebuie mie să mă înjure toată lumea și până la urmă tot\nsă mă scoată de aici, dar nu ca un om cinstit, ci ca hoț! Ce-mi trebuie mie\nasta când eu am pământul meu, îmi iau caii de căpăstru și… Auzi din ce\npricină să ajung eu să nu mai dorm, că vine cineva într-o zi și fără să am\nabsolut nici o vină îmi încheie proces… Mai bine plec singur și-o las\ndracului de moară să tragă de ea cine-o vrea. Fiindcă cetățeanului să nu\ncredeți că îi pasă unde ajunge uiumul pe care îl dă el! Statului, dracului, din\nmoment ce i-ai măcinat și poate să se ducă cu făina acasă, puțin îi mai pasă!\nDe ce i-ar mai păsa? Și dacă i-ar păsa ce-ar putea să facă el? Poate el să\nvină aici peste mine să mă controleze? Păi îi dau cu chitanțele și cu registrul\nîn cap, nimic n-o să găsească!\nȘi zicând acestea responsabilul morii trase iute sertarul, scoase un\nregistru gros și soios și o varză nemaipomenită de alte hârtii, le răsfoi ca să\nfie și mai răsfoite decât erau, nemaiînțelegându-se ce vroia el să\ndemonstreze prin asta și continuă:\n– Nu mă bazez eu pe ce zice cetățeanul din sat, că el tot nu mă crede,\norice i-ași spune, mă duc eu la raion, la sfatul popular, la direcția",
  "morăritului și îl caut pe tovarășul director… E tot de prin satele astea ieșit,\ndar mai deștept, om cu ceva carte, nu mă compar eu cu el. Și stau și vorbesc\ncu tovarășul director azi, și îmi spune să vin să vorbesc cu el mâine, și\nmâine îmi spune să vin să vorbesc poimâine, și mă duc și poimâine să\nvorbesc cu el, ce să mai vorbesc, că ce-avusesem de vorbit vorbisem din\nprima zi, adică eu vorbisem, că el mai mult așa, îmi arătase dinții dintr-o\nparte. Eu îi spun, tovarășe director, uite așa și așa, vă aduc asta și aia la\ncunoștință, că dumneavoastră m-ați numit. Și se uită la mine: hî, da, te-am\nnumit! Tovarășe director, zic, și îi spun iar, așa mai pe larg, amănunțit cum\ndevine cu activitatea morii din comuna Siliștea și ce probleme sunt în\nperspectivă… Da, da, zice, hî, am înțeles! A trecut și Isosică pe-aici! Când\nam auzit așa am ieșit în stradă și m-am șters pe ochi cu foaia cămășii de la\nspate, uite așa curgea sudoarea pe mine. Ce căutase Isosică la direcția\nmorăritului?\n– Cine a fost înainte director la morărit? zise Niculae.\n– Ouăbei, răspunse Fântână.\n– Și acum unde e Ouăbei?\n– E la Ucecop, la Turnu, nu-l știți?\n– Nu. Ce face acolo?\n– E șef!\n– Ouăbei te-a recomandat?\n– Da.\n– Uite, acum n-avem timp de aspectele astea ale activității morăritului,\nzise Niculae, suntem în campanie, înțelegi ce vreau să spun?\n– Înțeleg, răspunse Fântână docil, trasați-mi sarcina respectivă și eu o\nexecut.\nXXII\nDeodată însă sări de la locul său și dădu buzna afară. Lângă birou, în\nspate, un om, se îndepărtă repede, fără să se uite înapoi, cu aerul că n-avea\nnici în clin nici în mânecă cu biroul de lângă care de fapt se smulsese\nvăzându-l pe lipovean. Nu se putea ști de când stătea el acolo și asculta.\nFântână îl înjură, cu glas tare, direct și de mamă, fără nici o posibilitate de\ninterpretare că nu l-ar înjura pe el, ci cumva pe un altul și se întoarse furios\nînapoi, lăsând ușa deschisă. O femeie tocmai trecea pe-acolo și mersul ei\nîncet părea mersul obișnuit al unei femei din sat, deși un ochi atent s-ar fi",
  "putut îndoi că era un mers neatent la ceea ce se petrecea în jur. Niculae se\nridică în picioare grăbit.\n– Oprește măcinatul, zise el scurt, asta e sarcina ce ți o trasez. Macină-l\npe ăla care e acuma în coș și pe urmă spune că s-a stricat ceva la motor și că\ntrebuie să te duci la raion să faci rost de-o piesă. Vino la sfat și, dacă nu sunt\nacolo, o să-ți spună Zdroncan la ce arie mă găsești.\nȘi ieși afară și o luă repede înapoi spre centrul satului. Pe drum auzi\nîmpușcături dinspre pădure și se opri o clipă trăgând cu urechea\nneîncrezător. Nu cumva era vreo joacă de copii, vreo pocnitoare?\nÎmpușcăturile se repetară. De la moară până la sfat era departe, Niculae\nînteți pașii și când intră înăuntru și îi văzu pe toți adunați acolo în biroul lui\nZdroncan, în afară de Isosică și Plotoagă, pe Bilă, pe Mantaroșie, pe\nplutonierul Moise și încă vreo patru pe care nu-i cunoștea, înțelese că s-a\nîntâmplat ceva și o cută crâncenă îi apăru între ochi.\n– Ce e asta, zise el, cine a tras cu arma? Ce este aici?\n– Tovarășe Niculae, zise Isosică, veniți puțin până încoace.\nIeșiră pe coridor și intrară în biroul sediului organizației și acolo\nsecretarul îl puse pe Niculae la curent cu cele ce se petreceau la Cotigeoaia.\nÎi spuse apoi că îl trimisese pe plutonierul Moise să-l apere pe Bilă și să-l\naducă aci și pe alde Nae Marinescu, să potolească lucrurile. Dar ieșise mai\nrău, săriseră muierile și plutonierul fusese silit să tragă în aer să scape de\nele. Ei, și acum nu mai știau din ce parte s-o mai ia ca să dreagă ce făcuse\nBilă.\n– Adică! rosti Niculae tăios.\n– Păi să vedeți, fug oamenii din toate părțile cu grâul acasă și nu mai\nștim ce să mai facem, paznicii nu mai au nici o putere. Am impresia că Bilă\nanume a făcut așa, fiindcă nici nu trebuia ceva mai rău decât cum a procedat\nel, ca să ne pomenim în situația asta.\nNiculae îi întoarse spatele și reintră în biroul lui Zdroncan.\n– Dă-mi mie raionul de partid, îi porunci el lui Zdroncan, cere-l urgent\npe tovarășul prim. Iar dumneata, tovarășe plutonier, trimite imediat\nmilițienii pe care îi ai pe aria principală la marginea satului cu ordin să nu\npermită nimănui să intre în sat cu grâu și du-te și dumneata la fața locului.\nPlutonierul însă nu se mișca.\n– Ce e de discutat aici, tovarășe plutonier, ce mai aștepți?\n– Tovarășe Niculae, nu am milițieni, zise plutonierul.\n– Dar unde-ți sunt milițienii?",
  "– Am primit ordin să-i trimit la Balaci.\n– Bine, așteaptă, zise atunci Niculae.\nTocmai se obținuse legătura cu raionul de partid și Niculae trecu ca\npeste un cal peste masa lui Zdroncan și duse receptorul la ureche.\n– Tovarășe prim-secretar, tot eu sunt, din Siliștea, Moromete.\n– Ei, ce mai e, tovarășe Niculae, cum merge, ia raportează.\n– Tovarășe prim, zise activistul cu sânge rece (și nu făcu nici o pauză de\ngândire ca să continue), aici anumite elemente au sărit asupra paznicilor și\nau început să fugă cu grâul acasă fără să predea cotele. (Acum însă făcu\npauza.) E o situație grea, tovarășe prim-secretar, ce-i facem, îi lăsăm să\nducă grâul acasă?!\n– În nici un caz, strigă de la celălalt capăt al firului primului-secretar, el\nînsă fără nici o pauză la auzul semnalării acestei situații grave. Și continuă:\nNu putem admite în nici un caz, tovarășe Niculae, ca aceste elemente să\nstârnească dezordini în campania de strângere a recoltei. Mobilizați activul\nde bază al organizației, dați dispoziții în consecință șefului postului de\nmiliție și așteptați ordine. Te chem eu îndată.\nȘi închise. Era la curent. Nu trecură nici zece minute și sună miliția\nraională. Plutonierul Moise ascultă fără să spună altceva decât „am înțeles“\nși „să trăiți“ și apoi îi spuse lui Niculae că „deocamdată“ ordinele primite de\nel erau următoarele: să se mobilizeze urgent un număr de paznici (șefi de\ntarlale) câți erau necesari pentru aria principală (patru sau cinci inși) care au\nfăcut armata și știu să mânuiască în mod sigur arma, să nu tragă în cineva\ndin greșeală, să-i îmbrace în uniformă de milițieni și să oprească în felul\năsta oamenii care fug cu grâul acasă. „Deocamdată“, repetă plutonierul.\nSensul era că raionul avea să ia mai târziu măsurile pe care le va crede de\ncuviință și că ei aici să încerce să se descurce până atunci în felul acesta.\n– Să încercăm! exclamă el încrezător și sceptic în același timp, ca orice\nmilițian care știe că utilizarea armei poate să dea și în același timp să nu dea\nrezultatele dorite, dar de încercat trebuie să încerce, fiindcă altceva n-aveau\nce să mai facă. Numai să nu-i… Hm! Asta ar fi vesel!\nAvea haz Moise ăsta, clătina din cap tot gândindu-se la ce ordin primise,\nse vedea că îl excita ideea să îmbrace țărani în uniformă și să le dea puști în\nmână. Puști avea, soldați n-avea, dar oricum… Numai să nu-i recunoască\noamenii, că atunci s-ar face miliția de râs…\nNu mai plecă însă după paznici pe la arii, plutonierul îi luă cu el chiar pe\ncei patru care erau acolo și se duse să-i îmbrace în uniforme, tot paznici",
  "erau și aceștia și șeful postului de miliție nu se mai uită la ei să vadă dacă\naveau sau nu o înfățișare care să-i inspire o încredere deplină: orice om de\nla țară știa să țină o pușcă în mână și, în afară de asta, avea să se ducă chiar\nel cu ei pe liziera satului și o să procedeze în așa fel încât să nu-i recunoască\nnimeni: avea să-i țină mai tot timpul cu burțile la pământ și de ridicat să se\nridice numai el… Ceea ce și făcu, exact la timp ca să-i întoarcă îndărăt nu\nnumai pe Nae Cismaru și cei care se luaseră după el, ci și pe cei care\nîncercau să fugă peste câmp cu căruțele pline de grâu.\nNimeni nu mai știa însă ce se mai petrecea pe aria de la Cotigeoaia și,\ncând își aduseră aminte de ea, năvăliră, iar câțiva paznici dintr-acolo și\nspuseră că ai lui Nae Marinescu cu neamurile lor au luat-o spre sat și că s-\nau dus spre casa lui Bilă și Plotoagă să le dea foc. Și că mai toată lumea\nfuge cu grâul acasă fără să mai țină seama de nimeni. Casa lui Bilă era chiar\nîn deal, în apropiere de clădirea sfatului și într-adevăr se auzeau dintr-acolo\nțipete de muieri și în curând să văzu și o dâră de fum înălțându-se spre cer.\nIeșiseră toți afară.\n– Mergem acolo, zise Niculae. Sau așteptați să vină domnul Nae\nMarinescu și la sfat să ne dea și nouă foc? Ce așteptați, tovarășe președinte?\nPorniră repede câți erau, mai bine de zece inși, și numai Zdroncan\nrămase lângă telefon. Ai lui Nae Marinescu nu mai erau însă acolo, îi\nspărseseră lui Bilă geamurile și ușile și după ce îi dăduseră foc o luară la\ngoană spre casa lui Plotoagă. Săriră toți și începură să stingă focul care era\nfoarte leneș și se lăsa stins cu ușurință, nu adia de nicăieri vântul. S-ar fi zis\ncă ținea cu Bilă. Ieșea însă fum mult și lăsară totul pe seama vecinilor, o\nluară spre casa lui Plotoagă. O muiere le ieși înainte și le spuse că ai lui Nae\nMarinescu au fugit în pădure și au spus că la noapte, de, o să vadă el\nPlotoagă pe dracu.\n– O să vadă ei pe dracu, nu eu, până mâine dimineață, spuse Plotoagă\nîndârjit. Doar dacă nu fug din sat și trec granița… Altfel, dacă nu pun eu la\nnoapte laba pe ei toți și-i belesc, nu-i mai belește nimeni niciodată.\nSe întoarseră apoi din nou la sfat și Zdroncan le dădu să citească o\ncirculară urgentă, pe care tocmai o primise telefonic. Avea o înfățișare\nironică Zdroncan, scria mai departe în hârtiile lui și parcă spunea că în timp\nce ei se zbat și aleargă de colo până colo și nu fac nici o brânză, sau fac ca\nBilă de ajung în situația să se uite cum se dă foc satului, el, Zdroncan, duce\nîn spinare tot greul și rezolvă esențialul. Uite dovada: să citească ei\ncirculara și să vadă ce scrie în ea și să se chiorească mai bine dacă n-or s-o",
  "înțeleagă de la prima lectură, că era scrisă citeț și nu puteau să dea vina pe\nscrisul lui… Ceea ce Plotoagă și făcu. Se vedea că de furie nici nu mai\nvedea literele înaintea ochilor și atunci lui Isosică i se făcu milă de el și\nîncepu să citească el ordinul circular, dar cu voce tare, ca să-l scutească pe\npreședinte de trudă.\n– E clar, spuse Niculae. Mergem pe arii.\nȘi o luară întâi spre cea principală. De departe se vedea cum toată lumea\naștepta, nu se mai zărea nimeni întins pe jos sau fugind cu căruțele. Numai\ntreieratul continua implacabil mai presus de aceste zvârcoliri, cu oameni sus\nla coș, străini parcă de cei de pe pământ, cu mișcările lor care se repetau și\ncreșteau în dimensiuni pe bolta albastră, pătată de fum, a acestui sfârșit de\namiază: prinderea snopului pe aripa batozei și dezlegarea lui, răsfirarea în\ngura scânteietoare cu dinți metalici, care îl smulgea și îl amesteca într-o\nfracțiune de secundă urmată de geamătul înecat de satisfacție al întregului\ncorp al mașinii, aruncând prin spatele ei, care, de departe, semăna cu un\nfund uriaș de albină, paie, pleavă și pulbere înecăcioasă…\nPlotoagă se urcă într-o căruță să-l vadă toată lumea și începu să strige.\nProblema s-a soluționat, urlă el triumfător. Tovarăși de răspundere au înțeles\nsituația și au aprobat ca bazele de recepție să primească de la cei care au\ngrâu cu corpuri străine peste șapte la sută, toate cotele care le au ei de dat,\nS.M.T., împrumut, și așa mai departe. Nu mai există acum nici un motiv de\ninstigație chiaburească și cu începere din clipa asta se pot forma convoaiele\nși pleca spre a fi predate, încheie el cu această frază și cu un astfel de glas\nîncât cineva care n-ar fi știut despre ce e vorba ar fi putut să creadă că până\natunci toți oamenii de pe arie se tot îngrămădiseră s-o ia spre gară, dar că\nautoritățile îi împiedicaseră. Acum însă îi lăsau, puteau să înceapă și ei să-și\npună liniștiți grâul în căruțe și să se ducă cu el acolo unde totdeauna s-au\ndus ei de fapt cu recoltele lor, cu o plăcere deosebită și înainte de a da pe-\nacasă, la gară, la magazii. Și într-adevăr, începând din ceasul acela se\nformară și porniră de pe arii primele coloane spre baza de recepție… Nae\nCismaru însă dispăruse.",
  "PARTEA A PATRA\nI\nÎncât după treieriș, când foștii liberali ai comunei se adunară iarăși în\npridvorul casei lui Moromete, Matei Dimir se miră zgomotos:\n– Ce e, mă, cu Nae?\n– Nae?! exclamă Moromete surprins. Nae s-a dus și el să se plimbe pe la\nPălămida, ce te miri așa? Sau, după tine, n-are voie să se plimbe. În regimul\nnostru democrat-popular și țăranul are acuma dreptul să se plimbe. Mai ales\ncă el a făcut și treabă, n-a stat ca mine sau ca tine să se uite!\n– Ce vorbești tu, Ilie!\n– Dar ce credeai tu?\nEra acolo în pridvor și Cârstache, dar nu venise singur, cum se\nîntâmplase atâția ani, ci pentru întâia oară Moromete nu-l mai așteptase să-l\nvadă apărând la poartă cu pasul lui măsurat de respect și o trimisese pe\nIlinca îndată ce se zărise pe drum Costache al Joachii, zicând: „Uite-l pe\nCostache, acuma o să vie și Matei Dimir și Giugudel și bietul Cârstache o\nsă iasă și el și iar o să mă întrebe ce face câinele ăla al nostru; ia du-te tu\nmai bine și spune-i să vie pe la noi!“ Fata se dusese și strigase de pe\npodișcă, tare de auzise toată lumea, și Cârstache ieșise la poartă: „Te\ncheamă tata, nu știu ce vrea să-ți spună“, și Cârstache răspunsese cu o voce\ncu atât mai micșorată cu cât erau mai vădite pe chipul lui surpriza și bucuria\ncare îl năpădiseră: „Spune-i lui nea Ilie că îndată ce voi termina de învârfuit\nniște paie, cu plăcere am să viu!“\nLiberalii arătau acum liniștiți, chiar încântați, ca și când evenimentele\ncare avuseseră loc de când nu se mai văzuseră întrecuseră așteptările lor,\nfără să se poată însă ghici în ce direcție. Costache al Joachii, cu durerea\naceea a lui de oase, părea să se simtă mai bine pe căldură și chiar s-ar fi zis\ncă și auzul îi era mai bun, iar Matei Dimir, cu felul lui răstit de a vorbi,\nvorbea și mai răstit, ceea ce la el în anumite împrejurări era semn de\nmulțumire, de triumf asupra celorlalți, care nu l-ar fi crezut sau i-ar fi\ncontestat dreptul de a se fi pronunțat mai dinainte asupra a ceea ce urma să\nse întâmple.\n– Moromete, mă, am auzit eu ceva, dar tu ereai acolea, ia spune, mă,\ncum a fost, zise Costache.",
  "– Nici nu încape discuție, exclamă Moromete înlăturând orice dubiu: A\nfăcut treabă alde Nae, ascultați-mă aicea. N-a stat cu mâinile în sân ca unul\nsau ca altul. „Arătați-i cu degetul, fraților, striga. Hai la sfat să ne găsească\npe noi acolo!“\n– Cine să găsească?! zise Costache.\nMoromete îi arătă celuilalt palmele goale sugerând că așa cum nu\nînțelege Costache nimic, tot așa nu înțelege nici el ce era în mintea lui alde\nNae.\n– Și pe cine zicea el să-i arătăm cu degetul? zise și Matei.\nDar Moromete nu-i răspunse și continuă ca la început, imitând glasul lui\nNae:\n– Hai, zice, la sfat și când or veni, să ne găsească pe noi, nu pe ei. Și a\nluat-o la fugă spre sat. Crezi că nu s-au găsit, cât ai clipi din ochi, destui\ncare să se ia după el?\n– Și pe urmă? zise Matei.\n– Pe urmă, continuă Moromete și deodată începu să strige speriat, dar cu\nvocea mică, mă Ilie, zice, ne împușcă, mă! ne împușcă cu pușca, mă! Și\ncând stai să te gândești, adăugă Moromete, el nici nu treierase și nici n-avea\ncine știe ce de dat, că arase cu caii lui și nici sămânță împrumutată nu\navusese. Îmi spusese mie mai înainte: împărții, zice, grâul cu alde cumnatu-\nmeu Gheorghe, că el n-are decât de pe-un pogon și mă interesai cam ce cotă\nmi-ar ieși: doi saci de grâu. La cât, Nae? zic. Păi să fie, zice, să-mi iasă vreo\ndouă sute de duble. Cu alte cuvinte, una peste alta, cam zece la sută din\nrecoltă.\n– Și dacă nu-l împărțea cu alde cumnatu-său, cât trebuia să dea? zise\nCostache al Joachii.\n– Ceva mai mult, zise Moromete, aproape dublu, dacă nu chiar triplu.\n– Dar tu ce întrebi, Costache, parcă tu n-ai împărțit cu alde Gogoașă? se\nrăsti Matei furios.\n– A? făcu bătrânul.\n– Tu n-ai împărțit cu alde Gogoașă, ce te faci că nu știi?\n– Păi fiindcă eu am dat mai puțin de doi saci, răspunse Costache.\n– După cât?\n– Păi cam după două sute cincizeci de duble, răspunse Costache.\n– Va să zică mai mult decât Nae Cismaru, se răsti Matei.\n– De ce mai mult? Mai puțin! se miră bătrânul.\n– Cum mai puțin? Mai mult, se răsti Matei furios.",
  "– De ce mai mult, se miră, de astă dată cu îndoială, Costache, am dat opt\nduble de grâu, un sac și trei duble, Nae zice Moromete că avea de dat doi\nsaci.\n– Da’ n-ai făcut mai mult grâu decât el?\n– Ba am făcut!\n– Atunci de ce zici că mai puțin? se răsti de astă dată Matei furios de-a\nbinelea, dar bătrânul nu se lasă și o ținu pe-a lui, explicând:\n– Păi nu, că tu zici că am dat mai mult și eu tocmai asta ți-arătam, că nu\nștii să numeri, degeaba vii tu pe la ăsta!\nȘi îl arătă cu capul pe Moromete, ca pe-un învățător. Lui Cârstache îi\nsticleau ochii văzând încâlceala minții celor doi, dar nu se amestecă, ca și\ncând n-ar fi avut încă acest drept, trăgea cu coada ochiului la vecinul său să\nvadă el ce-o să zică.\n– Parcă tu, Matei, ai fi mai breaz decât alde Costache, zise Moromete,\nparcă tu nu i-ai fi dat soră-tii jumătate din grâu!\n– Așa e, recunoscu Matei, dar voi știți ce mi-a făcut pe urmă soră-mea\nRada?\n– Ce ți-a făcut? zise Costache.\n– Nu vrea să-mi mai dea grâul îndărăt! exclamă Matei nedumerit. Fă,\nzic, tu ești nebună? Nu, zice, că dă-mi și mie un sac de grâu că n-am neam.\nCum n-ai neam, n-ai făcut de pe pogonul tău din Grama, și pe urmă n-o să\nfaci porumb după ale două din Cotigeoaia? Mă, zice, zgârcit mai ești, fire-ai\nal răilor, nu-mi trebuie grâul tău, dar am vrut să te încerc… Auzi, Ilie, sunt\neu zgârcit, mă?\n– Ești cam zgârcit, zise Moromete, dar nu despre asta e vorba. Vorba ie\ncă așa stând lucrurile, altceva îl ardea pe alde Nae să se ducă el la sfat… Nu\ncotele era problema: cotele…\nȘi aici Moromete se strâmbă și în aceeași clipă fruntea îi alunecă\nîncrețindu-i-se în două părți, jumătate în sus și jumătate în jos cu o\nsprânceană ridicată și una coborâtă și clătinând din cap în semn că\nproblema asta cu cotele nici nu merită să mai vorbești despre ea. Se uită\napoi la ei și expresia chipului i se refăcu; deodată zise:\n– Unde mergem noi, domnule? Ce ajungem noi în situația când ție nu-ți\nmai pasă de nimeni și faci ce vreai tu și rostul meu pe lumea asta nu e decât\nsă zic ce zici tu? Din ce punct de vedere? Să mă bagi în colectiv și să-l pui\npe Bilă să-mi dea cu goga în cap? Ce i-a făcut alde Nae Marinescu? Nu era\nnormal să fie acum acolo unde e Nae Marinescu și Bilă cu el? De ce l-au",
  "luat să-l judece numai pe Nae Marinescu? Nu vorbesc de alde Nae ăsta al\nnostru, Cismaru, să-l lăsăm pe el la o parte. Uite, eu vă asigur că dacă\nGiugudel în loc să ne fi spus cât veni că Bilă și toți ăștia i-a adunat de pe la\nraion și stă cu ei în ședință, că Nae Marinescu și Bilă i-a luat pe-amândoi\nplutonierul Moise și i-a dus și i-a băgat la beci, ca unii care, și aici\nMoromete începu să bolborosească repede asemeni unui slujbaș de\ncancelarie care nu ținea cu nimeni, având în vedere că sus-numiții au\ntulburat bunul mers al strângerii recoltei de pe teritoriul comunei ce fac și ei\nparte, cu onoare vi-i trimit din post în post spre a li se încheia proces,\nconform legii; ei, dacă așa s-ar fi întâmplat lucrurile, vă asigur că mi-ași fi\nscos pălăria și ași fi zis: domnule, este o lege! Dacă e bună, dacă e rea, nu\ndiscutăm acum! bună sau rea, e pentru toată lumea și dacă tu, care ai făcut-\no, o s-o simți și tu pe coaja ta că e rea, o să te grăbești cât mai repede s-o\nschimbi. Da, dar tu vii și nu respecți legea, îl iai tot pe ăla lovitu și-l judeci,\niar pe ăla care a lovit stai cu el în ședință.\n– Da, zise Giugudel, sunt la școală toți adunați, și cică nu sunt numai de\npe la raion, au venit unii mari de pe la București.\n– De orideunde ar fi venit, tot cu Bilă stă ei la prezidiu, ce s-o mai\nîncurcăm, zise Moromete. Că n-o să mă cheme ei pe mine, poftim,\nMoromete, dumneata, ia te rog loc în prezidiu și să stăm să vedem cum s-au\nîntâmplat lucrurile.\n– Nea Ilie, zise Cârstache, nu ești dumneata, dar e băiatu dumitale, și eu\ncred că el n-o să se lase el și o să arate…\n– Ce s-arate, Cârstache? zise Moromete binevoitor. O să spună toți că\nalde Nae Marinescu a avut o atitudine provocatoare și că asta e!\nRămaseră mirați de ultimele cuvinte ale lui Moromete (de unde știa el\ncă așa o să spună?!) și câtva timp tăcură așteptând ca el să le explice în\nvreun fel ce însemna mai ales cuvântul provocatoare. Dar Moromete fie că\nnu voi, fie că nu știa nici el sau nu-și dădu seama că nu știau ceilalți, că nu\nle explică și firul discuției se rupse.\n– Hai acasă, se răsti Matei ridicându-se și luându-și bățul gros și strâmb\ncu care umbla mereu, hai, Giugudel. Hai că plouă!\nSe dădu jos din pridvor și o luă grăbit spre poartă, fără să-l mai aștepte\npe Giugudel. Mergând își aruncă un ochi într-o parte, uitându-se câtva timp\nîn zare. într-adevăr se vedea spre Cotigeoaia o pată întunecată și o\nîngrămădire îndepărtată de nori. Nu mai plouase de mult și putea să fie\nchiar ploaie, acum sau la noapte. Putea însă tot așa de bine să nu fie nimic,",
  "dar omul era dator să-și pună la adăpost vitele și uneltele și să facă încă o\nsumedenie de alte treburi pe care ploaia le-ar fi stricat.\nDupă Matei Dimir plecară și ceilalți și cercetară și ei o clipă cerul cu\norizontul negru: da, avea să plouă, aici sau acolo. Aceia nu erau nori care să\ntreacă degeaba pe deasupra pământului.\nII\nȘi se puse de altfel pe ploaie, mai curând ca norii să fi acoperit tot cerul\nși să poată ajunge acasă cei care se aflau pe drum sau pe câmp. Era furtună,\ndar nu jos, ci undeva sus de tot, se vedea cum pe deasupra norilor mai\ncoborâți și mai negri, urcau cu o viteză de parcă ar fi fost ființe vii alți nori,\nde un alb amenințător, precedați de brațe uriașe de fum care încercuiau\nrepede spațiile albastre. De plouat însă nu ploua din ei, ci foarte pașnic din\ncei de jos, încețoșând văzduhul și micșorând lumina ca într-o înserare.\nMoromete intră în casă și din prag lăsă ușa larg deschisă, păstrând însă\nun pumn încleștat pe clanță și celălalt pe lemnul de deasupra broaștei, într-\nuna din pozițiile lui de crucificat, când ridica și fruntea și se făcea parcă și\nmai înalt:\n– Ei, zise el, v-ați socotit? Tu, asta, acuma că ai aflat, cu toate că am\nspus expre să nu sufle nimeni o vorbă, ce mai cauți aici? Două pogoane pe\ncare vreai tu să i le dai fetei ășteia ca să mă lase pe mine singur, ei, i-am dat\neu trei și i-am trecut și loc de casă să se mărite cu băiatul ăla al ei și să stea\naici: Nu mai zici că sunt gata să te arunc pe drumuri? Acuma să te înțelegi\ncu fi-ta, fiindcă credeai că numai tu ai pământ și o să se ia fata asta după o\nsmintită ca tine! Du-te la asta în vale, de ce te-ai întors iar?\nCatrina tăcea potolită, dar neîmpăcată. Lumini ascuțite îi sticleau în\nochii ei verzi. Nu se știe de la cine aflase totul și venise s-o amenințe pe\nIlinca, și Moromete le lăsase pe amândouă în odaie și el ieșise în pridvor să-\ni primească pe-alde Giugudel și ceilalți.\n– O brazdă de pământ n-o să-ți dau, zise Catrina, nu cu alt glas decât\ndacă ar fi vorbit unei străine. Ăsta te-a înșelat cum ne-a înșelat pe toți toată\nviața și mâine când o veni Achim ai să vezi că o să se ducă să-ți ia îndărăt\nce ți-a dat. Numai în judecăți o să vă țineți.\nDar Ilinca nu se sperie.\n– El măcar, de bine de rău, mi-a dat și nu mi-e frică mie de Achim, dar\ntu nu mi-ai dat nimic, și dacă nu era tata cine știe ce mai ieșea, că nici",
  "acuma nu mă măritam. Să te duci și să mă lași în pace. Dacă o să vreai să-\nmi dai ceva peste o lună, când m-oi mărita, o să zic și eu că am o mamă,\ndacă nu, n-ai decât să-i dai Alboaicii, dar atunci să nu te mai prind p-aici!\n– Așa vorbești cu mine, că te-am crescut și am pătimit? zise mama.\n– Asta a fost odată, făcu Ilinca și mâna ei voinică flutură prin aer în\nsemn că e așa de mult de-atunci că chiar să vrei și n-ai mai putea să stai\nacum și să-ți aduci-aminte…\nÎntre timp, atrase de ceea ce se putea întâmpla acasă la părinți prin\nîntoarcerea aceasta neașteptată a mamei (nu se știa încă de ce se hotărâse ea\nbrusc la pasul de împăcare) veniseră și Tita și Alboaica și fără să întrebe\nnimic aflaseră numaidecât din gura mamei ce se întâmplase. Alboaica își\nplimbă liniștită capul de la un umăr la altul și surâse. Deși era adevărat că\nnu i-ar fi stricat un pogon de la maică-sa dacă rămânea la ea, totuși nu l-ar fi\nvrut cu prețul unei rupturi atât de adânci în familia mamei, cu toate că unii\nerau în stare pentru mult mai puțin să se înstrăineze de ai lor până la\nmormânt și să trăiască învrăjbiți și singuri ca niște lupi. Tita însă când auzi\nse făcu albă la față. Trei pogoane de la tata Ilinchii și ei nimic, plus jumătate\ndin locul de casă!…\n– Tată, strigă ea, ridicându-se de pe pat și apropiindu-se de geam, ia vin’\nîncoace! Lasă-i nițel pe nea Costache și pe nea Matei!\nMoromete se supuse cu o grabă obișnuită, tocmai ca să nu înțeleagă\nprietenii lui că la el în casă se întâmpla iar ceva neobișnuit, și intră înăuntru,\nînchise cu grijă ușa și întrebă ce era.\n– Păi eu credeam, făcu el apoi – și auzindu-l ai fi zis că e așa de încolțit\ncă nu mai știe pe unde să scoată cămașa – totdeauna am zis că dacă e\npământul meu, fac ce vreau cu el!\n– Cum faci ce vreai, zise Tita, fără să mai ia în seamă aceste întorsături\nde gândire, tocmai în astfel de clipe te repeziși să-i dai ei trei pogoane și\nacuma o să-i dea și mama, și ce socoteală e asta care-o faceți voi în cap?\nAveți copii sau niște țigani prinși de mici, de care să vă bateți joc! Unuia\ncinci pogoane și altuia două?\nMoromete însă nu se turbură:\n– Spune și tu, de, tu dacă ai fi în locul meu ai face ce ți-ar zice unul și\naltul sau te-ai lua după mintea ta, dat fiind că ești liber să procedezi cum\ncrezi tu de cuviință? Tu ai luat de la mă-ta două pogoane, dar Ilinca vrea și\nea să se mărite și mă-ta o amenință că nu-i dă. E aci de față, socotiți-vă cu\nea nu cu mine, că n-o să mă scoateți acuma vinovat că vă dau pământul!",
  "Asta ar fi culmea, mai zise Moromete, și situația i se păru așa de enormă că\nn-o admise și le întoarse spatele și reveni în pridvor.\nCe vrusese el să spună? Că, dacă mama nu s-ar fi purtat așa, el ar fi\nîmpărțit aceste trei pogoane în mod egal celor două fete? Păi dacă era așa,\nlucrurile se puteau drege, mama îi putea da fetei celei mari încă un pogon și\njumătate de pământ și Ilinchii încă o jumătate și ar fi avut amândouă câte\ntrei pogoane și jumătate. Dar pentru asta ar fi trebuit ca mama să se întoarcă\nacasă de la Alboaica și să se împace cu tatăl.\n– Și tu, ce nebunie te-a apucat de te-ai făcut de râs în sat cu dusul tău la\nMarița? zise Tita cu glasul ei care niciodată nu era ridicat, dar era egal și\ngreu ca un ciocan de lemn cu care te-ar fi tot lovit în cap. Ia să faci bine și\nsă te întorci, sau să nu te întorci, dar mie să-mi dai partea de pământ pe care\ni-a dat-o tata Ilinchii.\nNici nu apucă bine să termine că nu numai mama și Ilinca, dar și\nAlboaica săriră toate trei cu gura pe ea, cum să-i dea ei și de unde atâta\npământ, când mama mai avea mari și late patru pogoane?\n– Din alea patru, scrâșni Tita surdă, fără să-și dea seama că din spusele\nei se înțelegea că mama să-i dea ei trei pogoane, cât îi dăduse tatăl Ilinchii.\n– De ce nu zici tu să-ți dăm ție tot și noi să ne băgăm cu ziua la tine?! se\nmiră Ilinca.\n– De ce să vă băgați cu ziua? Fiecare la casa lui, dar să fie o dreptate, nu\nunul să ia de două ori cât altul, când altul a muncit de două ori mai mult.\n– Unde ai muncit tu de două ori mai mult? zise Ilinca. Ai muncit și tu ca\nfiecare și ți-a dat mama ca să te măriți, ce mai vreai? Tare mult o să te văz\neu pe-aci când tata o îmbătrâni. O să ai tu grijă de el?\n– De ce să n-am grijă, zise Tita, ce, numai tu ai mâini?\n– O să te vedem atunci! zise Ilinca, el mai are trei pogoane, o să-ți dea\ndin ele, dacă o să-i dai și tu un pahar cu vin când o veni pe la tine…\n– Paște murgule iarbă verde, zise Tita, dacă era așa, ție de ce ți-a trecut?\n– Păi, n-auzi, Tito, sări Alboaica, i-a dat fiindcă mama îi tot spunea că\nnu-i dă și în toamnă vrea și ea să se mărite…\n– N-are decât, zise Tita cu acea privire mereu oarbă pe care o dă o furie\nbine ținută în mâini, dar ai cărei aburi turbură totuși mintea. Treaba lui că i-\na dat, dar să nu mai vie colea cu pretenția să-i dea și mama.\n– Nu dau la nimeni nimic, zise atunci mama încercând să pună capăt\ncertei, însă cu un glas neliniștit de situația întoarsă, în care ea era acum\namenințată de fete și i se pretindea cu glas turbure să dea… Și nu v-a oprit",
  "nimeni să vă măritați, dar să vă faceți de râs v-am oprit și acuma uite\nroadele!\n– Mamă, zise Ilinca în culmea unei nedumeriri pe care avea aerul că ar\nda mult s-o deslușească, îți cere cineva ceva? Cu cine crezi tu că vorbești,\ncu Sande? Pe mine m-ai împiedicat să mă mărit, și dacă n-aveam noroc cu\nbăiatul ăsta, nu-mi rămânea decât să iau unul cu copii, sau un văduv cu\ncopii mari, să mă ia ăia la bătaie. Asta mi-ai făcut, ai vrut să mă mărit și eu\ntot ca tine, numai că tu ai uitat că înainte să-i iai pe tata și să ne faci pe\nnoi… Când mă uit la tine îmi vine să-mi smulg părul din cap, te întorseși de\nla dida ca să bagi iar zâzanie în casă, că mai e o lună până se mută băiatul\năla aici. Măcar luna asta ține-o la tine, didă, se adresă ea Alboaicii, că dacă\nmai stă pe-aici taman acuma, nu știu ce-i fac.\n– Ei, fire-ai și tu a inghinaților, se supără atunci Alboaica în felul ei\nciudat, în care mișcarea de „poancă“ a capului și surâsul de pe chip n-o\npărăseau, nu ți-e rușine să vorbești așa cu mama?\nȘi sări și Tita:\n– Ce, zice ea, și-a luat-o în cap unde tatăl îi trecuse locul de casă și\npământul?\n– Da, zise Ilinca, și vă dau pe toți afară. Ia ieșiți afară! În casă la mine\nfac ce vreau!\nÎn casă la ea! Tita și Alboaica strigară amândouă o dată spre geamul\ndinspre pridvor:\n– Tată! Ia vin până încoace! Ilinca ne dă afară din casă, zice că e casa ei.\n– Vedeți să nu vină, zise Ilinca, mai strigați-l o dată.\nȘi într-adevăr tatăl nu veni, se făcu că nu aude. Hotărât, fata cea mică\npusese stăpânire pe tot ce fusese odată gospodăria Moromeților și tatăl ținea\ncu ea, nu mai era nimic de făcut.\n– Așa că, mamă, să vii când mă mărit, continuă Ilinca. Și tu, didă, la fel,\nde Tita nici nu mai vorbesc, din partea mea n-are decât să-i dea mama cât\nvrea, nu mă supăr, să nu ziceți că sunt femeie rea. Dar cu certuri să nu-mi\nveniți pe cap, băiatu ăla mi-a și spus, rămân în Siliștea, zice, la tine, dar cu\ncondiția asta.\nAlboaica râdea. Îi plăcea. Tita se gândea poate că și ea avea casa ei\nrămasă de la bărbat și că la urma urmei Ilinchii îi trebuia și ei o casă. Unde\nsă-și facă și să-și crească și ea copiii? Pe de altă parte sora cea mică se arăta\nși înțeleaptă, n-avea nimic contra ca mama să-i mai dea ei, Titei, ceva",
  "pământ… Mama însă înțelese că tatăl a câștigat contra ei și că fetele, pe\ncare ea se bizuise în această luptă, o părăseau.\n– Treaba voastră, zise ea neînduplecată, în ziua când o să ai tu nunta eu\no să dorm și o să mă întorc pe partea ailaltă, crezi tu că o să viu să te văd.\nNici o grijă, că nu ți se pune nimeni în cale, mincinoaso, de când te știu\nnumai cu minciuni ai umblat, ca Guica.\nAtunci intrase Moromete.\nIII\n– N-am venit pentru tine, zise mama după ce îl ascultă uitându-se la un\nperete. E fetele mele, eu le-am făcut și n-o să-ți cer ție voie dacă am ceva de\nvorbit cu ele.\n– Ai terminat de vorbit? zise Moromete.\n– Am terminat.\n– Ei, atunci…\nDar Ilinca nu-l lăsă să mai spună și restul, adică să plece, îi făcu un\nsemn cu mâna spre ușă:\n– Hai, tată, iar începi și tu, ajunge o măciucă la un car cu oale, las-o că\nse duce, că nu vrea să vie la nunta mea, i-e necaz că mă mărit!\n– Mie mi-e necaz? zise mama. Puțin îmi pasă.\nMoromete le lăsă înăuntru și ieși pe prispă. Ploua acum cu clăbuci,\ncurtea se umpluse cu apă și pâraiele începură să curgă pe sub uluci și să se\nverse în șanțurile drumurilor. Bărbați sau femei cu câte un sac în cap\nalergau pe șosea, prinși cine știe pe unde, pe la arie unde după plecarea\nbatozelor mai rămâneau o zi sau două paiele câtorva, sau pe câmp cu\ncăruțele, trecând în goană cu caii, abia zărindu-se prin pânza văzduhului.\nIntrau apoi prin curți cu zbierete să deschidă cineva dinăuntru mai repede\npoarta, deshămau și băgau căruța sub șopron, fugind apoi în casă să se\ndezbrace și să-și schimbe cămășile. Totul se ascundea sau se pitea, în afară\nde rațe; fremătau sub trâmbele de apă, țâșnind după râme, pe care le\nsmulgeau din pământul moale cu orăcăituri care aminteau că odată fuseseră\nși ele sălbatice. Pământul se umplea de omizi trântite de prin crăcile\npomilor, de frunze și ramuri subțiri de salcâm, ca și când pământul trebuia\nastfel să fie sărbătorit pentru ploaia care îi lipea la loc țărâna și îi reumplea\nizvoarele secătuite.",
  "Atras în mod ciudat de ploaie, îi era sete, sau poate îl excita aerul\nîncărcat de electricitate de afară și îl îndemna să iasă și să facă nici el nu\nștia ce, un cal scăpase din grajd și se plimba sforăind prin curte, amenințând\nsă dărâme una din porți, când pe cea de la drum, când de la grădină,\noprindu-se și frecându-se cu spinarea de stâlpii gardurilor. Le priise cailor\nîn timpul verii, se făcuseră mai mari, celui care alerga acum prin bătătură îi\nlucea pielea și parcă îl înțelegeai că nu putea să stea mult timp închis în\ngrajd cu atâta putere în el.\n– Ce e, mă, Isosică, zise Moromete, cu un glas numai pentru el, când îl\nvăzu, vezi să nu strici vreo ulucă, fiindcă să știi că atunci e vai de pielea ta.\nȘi plecându-și fruntea, Moromete începu să coboare scările, dar fără să-\nși ia nimic în cap, numai cu pălăria și arăta atât de absorbit încât intrând sub\npotopul de ploaie el nu grăbi pașii și nu făcu nici una din acele mișcări pe\ncare le face un om muiat într-o clipă din cap până în picioare, să-și ferească\nadică fața sau să-și schimbe în vreun fel mersul. E drept că se ducea direct\nspre cal, dar cu mâinile în buzunare și cu pasul neturburat pe care îl are\norice om sub un cer senin de vară.\n– Tu de ce ziseși că ieșiși, numai așa ca să te prostești, zise Moromete\niar, și calul, auzindu-i glasul, necheză și se opri.\nOmul îl luă de coamă și porniră amândoi spre grajd dar tot la pas, și în\nmijlocul bătăturii Moromete îi dădu drumul și calul se duse direct spre ușa\nneagră de unde ieșise. „Adică se poate ca ele să nu știe?! se miră Moromete\ncu bărbia plecată. Ilinca e mai deșteaptă și e mai tânără, ea a auzit ce\nvorbesc eu mereu cu Niculae, ce-o să se întâmple cu pământul… Sau te\npomenești că au și ele dreptate… Până în clipa din urmă omul e dator să\nțină la rostul lui, chit că rostul ăsta cine știe ce s-o alege de el!…“\nÎncepuse să tune și să fulgere, semn că abia acum se pregătea a ploaie\nmare, putea să tină și până mâine, astfel de amestecătură de nori se\nînvălmășeau în straturile înalte ale văzduhului. Trosnete și bubuituri\ncutreierau și sfâșâiau cerul de-o parte și de alta, ai fi zis că e o activitate\nplănuită acolo sus de niște inși, așa de mult semăna acum a minte de om\nfelul cum tuna ici și răspundea dincolo… Sub apa care cădea, grumazul lui\nMoromete arăta roșu ca arama în care însă timpul săpase ciudate semne,\nasemănătoare și ele cu pământul, când e crăpat de o prea îndelungata secetă.\nÎntre timp ploaia se întețise așa de tare că picăturile nu mai puteau sta\nnici unele lângă altele, nici curge ca picături, ci se uneau și formau mari\ngrămezi de lichid care înecau totul, nu se mai vedea nimic. Moromete se",
  "mișcă din loc și își scoase pălăria din cap, pe care în mod bizar o scutură de\napă, ca și când nu și-ar fi dat seama ce cădea de sus. Și-o puse în cele din\nurmă la loc, dar nu s-ar fi putut spune că din pricină că îl supăra ceva, ci\npentru că o pălărie trebuie să stea pe cap și nu în mână. „Uită-te la mine,\ncontinuă Moromete luând-o fără grabă spre grădină, am peste șaizeci de ani\nși în mintea mea e că o să trăiesc o sută. De ce să nu trăiesc? Ce, nu e bine\nde trăit? Și atunci de ce să mă mai mir eu că fetele astea se ceartă pentru\npământ crezându-l al lor, deși nu se poate să nu fi auzit și ele ce-o să fie în\nviitor?“\nOcoli cu grijă mare șura de paie și se uită în sus cercetând-o atent. Era\nbine făcută, ploaia aluneca peste creasta ei ca și când ar fi fost acoperită.\nMoromete nu se arătă însă mulțumit, puse mâna pe o furcă de lemn pe care\no trase chiar din paie și cu coarnele ei lucioase izbi zdravăn de mai multe\nori într-un anume loc. Avea o înverșunare puțin cam sâcâită, doar el făcuse\nșira, cum de-i scăpaseră astfel de burți și goluri prin care apa putea pătrunde\nși mucegăi paiele, și îi dădea înainte cu lovituri rare, dar foarte îndesate,\nuitându-se mereu în sus în timp ce ploaia îi spăla din belșug chipul osos, cu\nfruntea lui bombată și cu ochii feriți sub arcade puternice și drepte. Cu anii,\nadăpostindu-se parcă de soare și de ploi, ochii lui i se trăseseră mult în\norbite și de-acolo când stătea liniștit și se uita înainte, vedea parcă mereu\nzarea câmpiei și îi trebuiau totdeauna și lui și altora de-o vârstă cu el cel\npuțin o secundă în plus ca să vie aproape și să înțeleagă ce-i spuneai: „Ce\nziseși tu, Gheorghe? A, da, așa e!“\nDând lovituri cu furca, Moromete nu înceta să vorbească. Dar nu avea\nceva anume de soluționat, în ultimii ani apăruse la el acest fel puțin diferit\nde a vorbi singur, prin grădină sau pe la loturi, care nu avea un obiect\nprecis, și nu se ferea dacă cineva din familie era pe-aproape și îl auzea,\nsemn sigur acum de bătrânețe, cu deosebirea că expresia chipului și privirea\nlui rămâneau foarte vii și te fulgera din ochi reproșându-ți cu mișcări din\ncap și din umeri că ești complice într-o istorie care să crezi tu că n-a aflat-o\nlumea și nu vorbește… „Da’ ce-am făcut, tată?“ îl întrebase Ilinca într-o zi.\n„Ce-ai făcut, mai și întrebi, parcă tu nu știi că asta nu e o faptă…“ Era însă\nîn același timp și un semn că era mulțumit și că se simțea bine în asemenea\nclipe…\nMoromete lăsă furca, își plecă sub ploaie grumazul și tăcu. Terminase\nsă-și spună ce avusese de spus și nu arăta deloc mulțumit. Era însă parcă o\nnemulțumire mulțumită, nu vroia să plece, îi era bine acolo. „…Și socoteala",
  "ciobanului?!“ se întrebă el deodată nedumerit și parcă indignat. Avea aerul\ncă tot ceea ce gândise el în acest timp mai era cum mai era, dar cum de\nuitase un lucru atât de important, dacă nu chiar cel mai important? Tot\natunci cedând presiunii apei care pesemne la mărimea ei era cu atât mai\nmare, o cracă uriașă de salcâm pârâi și se lăsă apoi în jos, dezvelind trupul\ncopacului și lăsând pe tulpina lui groasă o rană albă din care brațul rupt încă\nnu căzuse de tot. Moromete se uită într-acolo pe sub pălăria lui ale cărei\nboruri nu se fleșcăiseră de atâta ploaie, dar pe care se făceau bășici ca pe\njos, și începu să pășească în direcția aceea să vadă ce s-a întâmplat.\nPesemne craca era ea de mult bătrână de se rupsese din senin, nici măcar n-\no trăsnise, o apucă de vârf și trase de ea s-o dea jos. Craca se întinse, dar nu\nvru să se desprindă din locul ei și atunci Moromete se uită în sus mirat și o\nlăsă. Dacă mai avea în felul ăsta legătură cu seva trunchiului, se putea drege\nși rămâne verde mai departe. „Socoteala ciobanului e achitată“, zise\nMoromete acum cu un glas pe deplin tare, care dacă n-ar fi fost ploaia ar fi\nputut fi auzit și din curte. „Ce s-o mai încurcăm c-o fi, c-o păți, asta e, dacă\nîți place. Dacă nu, fă și tu ce-oi ști, pe mine nu mă privește! …Nu te-o fi\nprivind pe tine, dar pe mine mă cam, fiindcă, hm, unde vreai să mă duc?!!“\nS-ar fi zis că vorbea mai departe feciorilor, lui Nilă care nu mai era, sau\nlui Achim înainte de a se hotărî dacă să-l trimită sau nu la București cu oile.\nDar cui se adresa el acum? Nu o dată era auzit răspunzând cu această\nreferire la socoteala ciobanului a cărei sursă cei mai tineri n-o cunoșteau, și\nnici el nu le spunea când îl întrebau ce însemna, uitase ori nu-i stătea în\nobicei să explice lucruri care, dacă n-au fost trăite, nu pot fi înțelese. Nu știa\nniciodată cine era cel care punea atunci de demult o asemenea întrebare, dar\nvocea se auzea foarte limpede fiindcă se auzea la urmă, după ce împăratul\nneliniștit de apariția acestor magi care urmăreau o stea îi chema la el și\nvroia să le smulgă secretul; cei trei crai după ce își izbeau săbiile lor cu a lui\nIrod ori de câte ori răspundeau, dădeau apoi să plece, când se auzea vocea:\n„Și socoteala ciobanului?“ Dar ce căuta el acolo în spatele lor, îmbrăcat în\npielea lui de oaie întoarsă pe dos pe urma unor crai care, ei, porniseră în\ncăutarea unui nou Mesia? Flăcăii magi cu hlamide strălucitoare de hârtie\ncolorată peste tunici îi acordau ciobanului un rol mut care nu atrăgea însă\nmai puțin atenția: se culca pe jos în zăpadă, se prefăcea că doarme,\nsforăia… Lumea râdea. La auzul întrebării se ridica în picioare, se proptea\nîn ciomag și aștepta. Se producea o nedumerire, dar apoi unul din magi\nrăspundea cam în grabă și cam de formă (era limpede că nu se putea",
  "sustrage și nu putea trece peste asta fără un răspuns): „Socoteala ciobanului\ne achitată“, dar spus cu un astfel de glas că reieșea că dimpotrivă, nu era\nachitată deloc, și lumea iar râdea. Moromete ridica uneori fruntea și îi\nspunea câte unui om, pe neașteptate: socoteala ciobanului e achitată!, și din\nglasul lui se înțelegea cum: Ca vai de lume! Sau, în alte dați: era prea târziu\nsă se mai poată face ceva, socoteala ciobanului era achitată, gata, s-a\nterminat, ce, să mai stăm s-o mai sucim și s-o răsucim… Alteori însă nu\ntrebuiau ei să-i ducă ei ăștialalți, cum aveau să iasă din situația aceea…\nMoromete se apropiase de gard și luă de lângă el o sapă răzimată cu\ntăișul înăuntru. Începu să facă în pământul moale al grădinii un mic șanț\nspre viroagă. Nu mai zise nimic și părea că nici nu se mai gândea la nimic.\nAvea aerul să spună că din moment ce totul era în regulă, n-avea la ce se\nmai gândi. Sau în orice caz, dacă mai era ceva, să se gândească ăia care i-au\nachitat-o, el avea acuma treabă. „Uite, dacă nu făceam eu șănțulețul ăsta, o\nnimica toată, apa asta care s-a făcut baltă în grădină ar fi intrat sub paie și\nmi le-ar fi putrezit. Ori, mie paiele îmi trebuiesc, ce aștern iarbă la cai în\ngrajd și cu ce fac focul să încălzesc soba în casă? Fiindcă orice-ai spune tu,\nbolborosi Moromete mai departe, în timp ce mâinile lui spălate de izbiturile\nploii mânuiau cu atâta pricepere sapa încât ai fi putut crede, uitându-te la el,\ncă braț, trup, sapă și pământ se înțeleseseră să se miște în așa fel încât toată\napa din jur să alerge spre locul acela și s-o ia apoi veselă la vale, într-o casă\ntot trebuie să stai și focul în ea tot trebuie să-l faci, indiferent că tu vii și\nstrici rostul… Fiindcă dacă o să ajungi să nu mai ai nici casa ta, o să fie vai\nde capul tău, și dacă nici cu ce să faci focul în ea n-o să ai, o să fie vai de\ncopiii ăia ai tăi pe care o să ți-i nască muierea, fiindcă tu aci mai bine ca\nnimeni altul poți să te arănești și să ai grijă de vită și de casă, în timp ce pe\nmâinile altuia o să alergi ca un nenorocit cu căciula în mână pentru orice\nfleac… Și o să ajungi să fii și mulțumit după una și alta, nici n-o să-ți mai\ndai seama ce rău ai ajuns și o să ți se pară că ți se face o mare cinste dacă o\nsă primești, cu chiu cu vai, ceea ce ți se cuvine de drept, adică rodul muncii\ntale… Fiindcă mă uitam la unii când veni Plotoagă și alde fi-meu pe arie, să\nle spună că chestia cu neghina s-a aranjat, că tovarăși cu munci de\nrăspundere au înțeles situația și că nu se mai ține seama de corpurile străine.\nȘi mă uitam la unii că le luceau ochii că au scăpat și că n-or să dea, uitaseră\ncă ăsta era un drept al muncii lor și că n-aveau ei nevoie să-i înțeleagă\nnimeni… Ei, uite așa o să vă zbateți pentru cel mai mic drept și o să vă\nlungiți gura până la urechi de bucurie când o să vie unul să vă anunțe că s-a",
  "aranjat… Fiindcă să nu-mi spui tu mie cum e omul, eu îl cunosc cum e\nfăcut, și de câte ori trebuie să se lovească cu capul de pragul de sus ca să-l\nvadă pe ăla de jos! De-atâtea ori că în timpul ăsta neomul încalică pe umerii\nlui și el îl duce și până își dă seama că la urma-urmei cu ce drept stă ăla pe\numerii lui, îi trece și viața și abia de mai apucă să le spună și el copiilor lui\ncă așa n-a fost bine, și moare. Iar copiii, care își mai aduce aminte, bă, tata a\nzis așa, bine, care nu, care pe unde apucă o ia de la cap sau învață de la altul\ncum nu e bine, că de la ta-său nu s-a priceput… Că tu vii și-mi spui că noi\nsuntem ultimii țărani de pe lume și că trebuie să dispărem… Și de ce crezi\ncă n-ai fi tu ultimul prost de pe lume și că mai degrabă tu ar trebui să\ndispari, nu eu?… Eu nu zic asta, fiindcă prostul e dat și el de Dumnezeu și\ntrebuie să trăiască și el, dar nu sub denumirea de deștept, să nu se mai\nînțeleagă cine e, ci sub denumirea lui de prost, așa cum l-a știut\ndintotdeauna lumea și nu l-a pus niciodată în vârf… A, că totdeauna el a\nîncercat să arate că nu e așa cum e, și a ajuns nu o dată să-i dea jos pe ăi cu\nminte, nimic de zis, dar a ajuns singur prin puterile lui, a dat din coate și a\nasudat, ce să-i faci, pe lume sunt și puturoși și pe spinarea lor se urcă proștii\ndeștepți… Dar n-a venit nimeni să-l caute la el acasă și în văzul lumii să-i\nspună: vino, bă, încoace, tu ăl prost, că tu ești bun, treci aici și fii mare și\ntare, ‘le muma în… la ăilalți, lasă că le arătăm noi lor! De ce?“\nȘi aici Moromete se opri din vorbit, dar altfel ca până acum, liniștit, cu\nîntrebarea parcă în mâini amesticând-o cu apa și pământul pe care îl săpa cu\nmișcări fără greș. „Așa că vezi, reluă apoi Moromete în glas cu o admirație\nde sine neacoperită față de generozitatea lui, eu te las pe tine să trăiești!…\nDar rău fac, că tu vii pe urmă și-mi spui mie că nu mai am nici un rost pe\nlumea asta… Și ce-o să mănânci, mă Bâznae? Ce-o să mănânci, mă,\ntâmpitule“, exclamă Moromete apăsând cu un fel de milă nesfârșită,\naproape părintească, pe ultimul cuvânt, contemplând parcă cu jale mizeria\nmintală a acelui Bâznae care îi spusese lui asemenea lucruri despre soarta\ncare le era rezervată în viitor țăranilor. (Nu-i spusese lui, ci lui Niculae, și\nde la Niculae știa și Moromete.) „Măcar, zise Moromete mai departe, eu tot\nam făcut ceva, am crescut șase copii și le-am ținut pământul până în\nmomentul de față – că n-au vrut să-l muncească, ce să le fac eu, toată viața\nle-am spus și i-am învățat – dar pe tine să te vedem dacă ești în stare cel\npuțin de-atât! O să fii în stare? Nu să-i îmbraci și să le dai să mănânce, că\nasta e lesne, de mâncare îi dai și unei vite în grajd, dar ce le spui!? Ce-i\nînveți, fiindcă un copil chiar dacă nu-i intră lui în cap cât e mic, când se",
  "face mare își aduce aminte. Bietul Paraschiv, când fusei pe la el anul trecut,\nzice, mă tată, ce bine ași fi trăit eu acum dacă n-ași fi fost bolnav. Dacă nu\nfugeam de-acasă și plecam și eu în mod normal, cum au încercat mulți să-și\nfacă alte rosturi și la momentul greu când am avut nevoie de bani pentru\ncasă să nu fi răbdat de foame din ambiție și să-mi fi trimes banii măcar de\npe-un pogon de pământ, nu ajungeam aici! ori, noi te-am refuzat când ai\nvenit la noi, să fie zece-cin-cinsprezece ani de-atunci, cu chimirul plin de\nbani… Nu ne-am dat seama că muncisei pentru noi trei ani de zile și că ne\nvroiai binele, nu răul… de, mă Parascive… dacă mor, zice, măcar n-o să-l\nînjur pe tata cum fac unii… Poți să mă înjuri, zic, prăpăditule, numai să te\nfaci bine, că dacă v-am spus și v-am învățat, vedeam eu că nu e lesne, dar\nzic lasă, când s-or face ei mari or să-și aducă aminte… Acum, că n-ai avut\nnici tu noroc, și asta e adevărat, dar se cheamă că și-a făcut fiecare datoria și\ndacă ar fi fost și vremurile mai bune, izbuteai. Nici copii nu făcuși! Dar tu,\năsta de-acuma, care nu vreai să mai știi de nimic, ce-o să le spui la ai tăi?\nFiindcă degeaba o să le spui tu din vorbe, c-o fi și c-o păți, că mai deștept ca\ntine nu mai e nimeni, din fapte ei o să vază că nu ești nici deștept și nici n-ai\nce să le spui și or să ajungă de capul lor și-or să te învețe ei pe urmă minte\ncând oi îmbătrâni… O să-și șteargă picioarele pe tine, că n-ai știut să faci\ndin ei oameni…“\nMoromete se apropia încet cu șanțul său de viroagă, îl termină și se\nîntoarse apoi și îl luă de la cap să-l adâncească. Apa se scurgea la vale\ncântând și de sus continua să toarne fără oprire. Moromete ridică fruntea și\nse uită și ceea ce văzu îl făcu să-și dea pălăria pe ceafă de admirație. Șanțul\ncel mare, comun tuturor grădinilor de pe-acolo, dădea peste mal de-atâta\napă și dacă n-ar fi curs cu repeziciune spre o direcție a ei care ducea spre\nrâu, te-ai fi putut teme că dacă ploaia nu se va opri curând, va îneca satul.\nLipsind atâta vreme din pridvor, Ilinca se neliniști cea dintâi de tatăl ei\nși ieși după el cu un sac în cap. Când îl văzu cu sapa în mână și ud de sus\npână jos începu să strige la el să se întoarcă numaidecât în casă, nu-și dădea\nseama că putea să răcească și să moară? Dar Moromete parcă nici nu auzea\nși zadarnic fata se apropie și îl trase de mână, fugi de-aici, o goni el, nu vezi\ncă e ploaie caldă? Dar așa caldă cum era, fata și începuse să clănțăne din\ndinți. Se întoarse în casă și curând ieșiră și celelalte surori și începură și ele\nsă strige spre grădină, tată, vin încoace, însă fără ca el să le asculte,\nconducând mai departe torentele de apă, făcându-le loc cu sapa și",
  "continuând liniștit și neturburat să vorbească, prizonier parcă fără scăpare al\nelementelor și al lui însuși….\nIV\nDe unde știa însă el că în acest timp Bilă se afla într-adevăr la prezidiu,\nașa cum le spusese lui Costache al Joachii și celorlalți? Fiindcă de la\nNiculae nu avusese cum să afle, era și el acolo. E drept că Bilă abia avea\nloc, era ultimul din margine și stătea pe colț, împreună cu moldoveanul\nMantaroșie. Masa prezidiului era formată din trei catedre puse unele lângă\naltele și acoperite cu obișnuita pânză roșie folosită la pavoazări și la ea\nstăteau în mijloc doi necunoscuți având la dreapta și la stânga pe primul-\nsecretar al raionului de partid, Ghimpețeanu, și pe Niculae, după care venea\nîncă un activist necunoscut într-o parte și apoi Isosică.\nVeniseră fără veste și toți membrii de partid fuseseră mobilizați de\nurgență. Ceva asemănător, să vină adică atâția inși care se vedea cât colo că\nsunt mai mari decât raionul (Ghimpețeanu stătea și el la prezidiu mai al\ntreilea) nu se mai întâmplase de mult. Funcționarii sfatului, paznicii și tot ce\ndeținea o responsabilitate în comună se răspândiseră în tot satul și reușiseră\nsă-i facă pe membrii de partid să înțeleagă că se va întâmpla ceva\nneobișnuit și că prezența trebuia să fie de astă dată completă. Și se adunară\naproape toți, în jurul a o sută de inși, cam câți și erau, din cei aproape două\nsute câți fuseseră până la verificările care începuseră prin ‘48 și ținuseră\nmai mult de un an. Erau pe atunci unii care nu fuseseră niciodată la o\nședință și care și uitaseră că sunt membri de partid, fiind excluși fără ca ei\nsă știe și nu aflaseră de acest eveniment decât într-o bună zi când un băiat\ncu șapcă, însoțit de secretarul din acel an al organizației, bătuse la poarta lor\nși le ceruse să predea carnetul. Care carnet, întreba omul, închipuindu-și că\nera vorba de ceva în legătură cu vreo chitanță de impozite, singura hârtie\ncare era bine s-o păstrezi, să nu te pună cumva perceptorul să plătești de\ndouă ori… Era cunoscută o întâmplare cu unul care nu înțelesese nici după\nce i se răspunsese despre ce era vorba, zicând că n-avea un asemenea\ncarnet, nu-și aducea aminte… „Carnetul de partid, explicase atunci\nsecretarul, ăla cu scoarțe roșii și cu o secere și un ciocan pe el.“ „O secere și\nun ciocan!“ repetase omul încercând vizibil să-și reprezinte aceste unelte pe\nun carnet și ce rost aveau ele și rămăsese cu gâtul într-o parte, înțepenit în\nacest efort de memorie nedumerit. „Ioane, vin dracu’ încoace că avem",
  "treabă“, strigase femeia din curte și omul tresărise luminat la față și le\nspusese celor doi să aștepte că trebuie să știe muierea aia unde poate fi acest\ncarnet, dacă era așa că îi fusese cine știe când înmânat… Și într-adevăr se\nîntorsese cu el, învelit într-o hârtie, bine păstrat, și acum își aducea perfect\naminte că prin ‘45… Da, da, se și pozase cu ocazia asta, venise de pe front,\ni se dăduse două pogoane de pământ din rămășițele moșiei coanei Marica,\nmoartă de mult, și i se ceruse o poză… El credea că asta era dovada de\nîmproprietărire!… „Nu e dovadă de împroprietărire“, răspunse supărat insul\ncu șapcă, luându-i carnetul din mână. Și dăduse să plece, dar i se păruse\npesemne că omul trebuia măcar acuma să afle ce-a pierdut și-i spusese:\n„Află, tovarășe, că de-aici înainte o să rămâi în afara partidului“. „Parcă\npână acuma am fost în centrul lui!“, răspunsese omul deodată supărat și el\nbrusc de supărarea celuilalt asemeni celor care n-au nimic cu tine până în\nsecunda când află că ai tu cu ei și atunci se supără ei mai al dracului decât\nar avea dreptul.\nCei care rămăseseră nu se considerau chiar în centrul partidului, dar\nîncepuseră cu timpul să vină mai des la ședințe, fiindcă, spuneau ei, de ce să\nmă înjure acolo pe mine alde Gavrilă și eu să stau acasă și să nu zic nimic,\ncu atât mai mult cu cât observaseră de-a lungul anilor că ăla care îi înjura în\nloc să-și facă nume prost în sat cum se așteptau ei, și cum se întâmpla pe\nvremuri, din contră, era pus ba vânzător la meate, sau la cooperativă, ba șef\nde tarla, ba paznic la sfat sau la școală, sau achizitor, sau cantaragiu la\nmoară, ba chiar referent încasator, cum era alde Arghirescu. Ca să nu mai\nvorbim de funcția de președinte, care dacă o îndeplinea Plotoagă, mâine o\nputea îndeplini bine oricare dintre ei! Chiar mai bine! Ce, era mai deștept\nPlotoagă decât vreunul din ei? Din contră, era mai prost… Totul se povestea\napoi în sat și se țineau minte ședințe mari când se ridica sau cădea câte\ncineva sau când nu cădea și nu se ridica cel care se așteptau să se ridice sau\nsă cadă.\nDespre prima parte a celei de azi nu se povesti mai târziu nimic, fiindcă\nnu se găsise mai nimic ce să se spună. La început n-a fost nimic, se zicea și\nse trecea imediat la ceea ce se petrecuse după. Cine erau ăia doi care\nveniseră? Ăia doi?! Păi ereau! Erea primul secretar de la regională! Și\nălălalt! Păi erea și ălălalt! Erea tocmai de la București de la CC. Avea și-un\nnume, stai că ți-l spun acum, Bâcu, așa îl chema, ce anume o mai fi și ăsta!\nȘi de ce veniseră ăștia doi? Cum de ce veniseră! Auziseră și ei chestia cu\nBilă și Nae Marinescu. Om mare și Bilă ăsta, s-a auzit de el tocmai pe-",
  "acolo! Ce vorbești?! Stai să vezi! Tovarăși, zice Ghimpețeanu, facem\nanaliza, uite aici tovarășii care vor să audă cum a decurs, ce mai, arătăm\nezact așa cum e… Se ridică Niculae al lui Moromete, și el la fel… Au\nvorbit ei mulți și Dănălache și Geacă… N-a fost nimic, că desigur Nae\nMarinescu o să-l judece organele noastre populare pentru cuvintele ce le-a\nzis de bastionul socialismului la adresa tovarășului Dobrescu ca unul ce era\npersonal însărcinat, dar nici din partea tovarășului Dobrescu n-a fost just că\ns-a luat după el! Cine era Dobrescu ăsta? Cum, nu știi? Așa îl cheamă pe\nBilă, ăsta e numele lui. Trebuia, tovarăși, în legătură cu atitudinea\nneîmpăciuitoristă a lui Nae Marinescu, chemat de la început plutonierul\nMoise Ion și mai cu vorbă bună, mai aplicându-i dictatura proletariatului…\nȘi aici se râsese în sală, ca de un lucru îndeobște cunoscut prin veselia lui,\ncum era dictatura aceasta când intervenea, și cel care vorbise nici măcar nu\nmai avusese nevoie să spună ce rezultate s-ar fi obținut în felul ăsta de la\nNae Marinescu, aproape că i-ar fi plăcut și lui!… Trimisul CC. nu scosese\nîn acest timp decât puține cuvinte, întrebase de pildă care era tovarășul\nDobrescu și Bilă spusese că el era, sau îl întrebase pe Geacă dacă fusese de\nfață când Nae Cismaru, altul adică decât Nae Marinescu, strigase să se ducă\ncu el la sfatul popular și să-i dea jos pe președinte și pe secretarul\norganizației. „Am fost la fața locului individual“, răspunsese Geacă foarte\nhotărât și cu aerul că în privința asta se puteau baza în întregime pe el și că\ndacă era să fie ceva să fie chemat el și nu altul, că el știa bine.\nSe făcuse seară și cineva aduse să aprindă un petromax. Comuna era\nelectrificată încă din 47, dar fiul fostului morar, Tache al lui Aristide, care\navusese grijă de motor, fugise și el din sat o dată cu tat-său și cel de-acum,\nunul al lui Gheorghe al lui Pătăleață, nu se știe ce tot îi făcea el motorului\nacela că ba mergea, ba se oprea. Acuma când erau de față și oameni străini,\ntocmai că lumina nu se aprindea. Se luă o pauză și toți se ridicară să-și\nmiște oasele, ieșiră pe coridor, iar prezidiul se retrase în cancelarie.\nV\nPrimul-secretar al regiunii de partid și trimisul CC. îi cam luaseră fără\nveste cu venirea lor nu numai pe Isosică și Plotoagă, ci și pe primul secretar\nal raionului de partid, Ghimpețeanu, și pe Niculae. Fuseseră precedați doar\nde niște telefoane, dar nu puseseră ei bine receptorul în furcă și mașina de\ntip militar a regiunii își și făcuse apariția, întâi în fața sediului comitetului",
  "de partid din Pălămida și apoi după câteva ceasuri direct la Siliștea-\nGumești. Isosică dormea când Zdroncan alergă chiar el să-l anunțe. Ciulea\nintră și ea în odaie.\n– Trebuie să mobilizezi urgent toți membrii de partid, ai dat de dracu…\noasele în… zise Zdroncan.\n– Ce să fac, mă?! se holbă Isosică întinzându-se și căscând cu gura până\nla urechi, cine zici că s-a anunțat?\nDar, ori parcă știa, ori că se așteptase de la o zi la alta la o astfel de\nședință, că nu se grăbi câtuși de puțin să se îmbrace și să plece.\nZdroncan repetă, cu înjurături cu tot, ce spusese mai înainte și dădu să\niasă zicând că nu putea să lase sfatul fără nimeni, că și Plotoagă lipsea, a\ntrimis după el să-l cheme și a trimis și după Niculae al lui Moromete.\n– Atunci stai aici și așteaptă-mă, că nu fuge sfatul de la locul lui până\nmă îmbrac eu… N-ai cerut și tu niște amănunte?\n– Ce amănunte?\n– Tu n-ai întrebat?\n– Pe cine să întreb?\n– Cu cine ai vorbit la telefon?\n– Cu tovarășul Cârcâdaț, de la sfatul raional.\n– Cârcâdaț, mâine maț, pleacă poșta la Balaci, zise Isosică. Stai liniștit,\nnu te mișca fără să mă întrebi pe mine. Eu personal o să mobilizez pe toată\nlumea! Îți spun eu, se oferi Isosică, așteaptă-mă la poartă până mă îmbrac.\nDar o dată Zdroncan ieșit, privirea lui Isosică se încrucișa cu a muierii.\n– Ce-i facem, Ciulco? Punem în aplicare planul? E pericol! Crezi că o\nvrea să se împace cu mine? Uită el ce i-am făcut?\n– Are altele pe suflet, nu-i pasă lui la ora actuală de ce i-ai făcut tu anul\ntrecut, zise Ciulea. Ai să vezi!\n– Bine, zise Isosică. Pericolul e mare. Nici n-am altă soluție…\nDupă câteva minute Isosică ieși agale din casă. Zdroncan îl aștepta,\naprinseră țigări și așa pufăind ca doi șefi se îndreptară cu un aer foarte\npașnic spre sfat.\n– N-aud nimic, exclamă Zdroncan după un timp. O să-i mobilizezi tu pe\ntoți, că ești dat dracu, și de ce să nu fac eu nici o mișcare fără să te întreb?\n– Mobilizarea se face din momentul ce o să vedem de ce vine aici\nGhimpețeanu și ceilalți, zise Isosică scuipând gânditor asupra țigării pe care\no fuma, ca s-o facă să ardă cu mai mult fum. Și adăugă și mai gânditor,\naproape cu duioșie: Așa se face o mobilizare.",
  "– Și dacă te întreabă de ce nu sunt oamenii mobilizați, ce-i spui? zise\nZdroncan nedumerit.\n– Îi spui că acuși se adună toată lumea și că ai trimes să-i caute.\n– Și?\n– Și nimic. Stai și afli despre ce e vorba și după ce afli, pleci chiar tu\ndupă ei, arătând că fără tine nu e nici o nădejde.\n– Mă, al dracu’ te-a mai făcut pe tine mă-ta, exclamă Zdroncan cu\nadmirație, capul tău a mai fost la un cur de muiere, dar vezi să nu ți-o ia al\nlui Moromete înainte și să mobilizeze el organizația fără să te mai întrebe\npe tine. Și fără să-ți mai spun, și eu zic că în cazul de față nici nu e nevoie\nde explicații, vin ei toți să-l vadă pe Bilă jugănit, că îl aranjarăți voi bine, tu\nși cumnatu-meu Plotoagă, ‘vă oasele în…\n– Ar fi cazul să vorbești ceva mai tare ca să te audă toată lumea, șopti\nIsosică.\nÎntr-adevăr, se spunea pe ici-colo că Bilă fusese victima îndemnurilor lui\nIsosică și Plotoagă să nu mai admită depunerea grâului pe jos, că întâi îl\nîmbătaseră nu se știe cum înainte de a merge pe arie și că pe urmă trecuseră\npe la el și îl incitaseră.\n– Vă merge gura prea mult, adăugă Isosică de astă dată mohorât, fără\nprietenie. După ce că…\nDar se opri net și nu mai spuse și restul gândirii care îl fulgerase parcă și\npe el însuși prin imprudența ei, dacă ar fi exprimat-o. Zdroncan se uită la el:\n– După ce că ce, ce?\n– O să-ți spun eu, zise Isosică, cu o sinceră promisiune în glas. Nu ești\ntu omul cu care să mă cert! Tu o să rămâi toată viața secretar la sfat, mă\nZdroncane!\nAsta gândise el oare în clipa aceea?\n– Ce vreai să spui? zise Zdroncan.\n– Nimic nu vreau să spun! Ce-ai auzit!\nZdroncan avu o clipă o expresie de derută uitându-se iar la omul de\nlângă el, care mergea cu fruntea în pământ, cum nu avea obiceiul. Cu un\ngest reflex, ridica mâna în care ținea țigara și după ce trăgea din ea, o\numezea grijuliu ca și când după fumul tras țigara s-ar fi dezlipit undeva.\n– Măi vere, să nu te legi de mine, că eu nu sunt Bilă, spuse Zdroncan\nfără grijă să nu fie auzit.\nIsosică se îndârji:",
  "– Nici voi să nu vă legați de mine că nici eu nu sunt Mantaroșie. Am\nfost numai noi patru, și cineva i-a spus lui Vasile de „Operațiunea\nCotigeoaia“. Fântână era singur, izolat, și acuma îl are pe Vasile, care a\nintrat în partid cu sprijinul raionului, are oamenii lui pe linie de…\nȘi aici din nou se opri, la timp.\n– Pe linie de ce?\nDar Isosică se înfurie liniștit:\n– Lasă că știi tu. Tot ce pot să-ți spun e că e mai bine să rămână fiecare\ncu ce știe. Nu te apuc de mână, nu mă apuca nici tu de picior. Mă vezi pe\nmine că îți reproșez ceva?\nZdroncan se simțea pesemne așa de încolțit, că nici nu mai știa pe unde\nmerge și la un moment dat calcă alături și alunecă în șanț cât era de mare.\nSe ridică numaidecât înjurând și făcea să-l vezi cum chiar și în asemenea\nmomente nu-și putea acoperi dinții și ai fi crezut că tot vesel e…\n– Nici n-ai avea ce să-mi reproșezi, zise el furios, dar fiindcă dracu știe\nce te-apucă pe tine câteodată, mă fac că n-am auzit și nu-i spun nici lui\ncumnatu-meu Plotoagă. Sunteți prieteni și n-aș vrea să vă certați degeaba.\nDar Isosică de mult nu-l mai asculta. De altfel se apropiaseră de sfat, se\nvedeau în fața intrării Plotoagă, Bilă și Niculae. Zdroncan avusese dreptate,\nNiculae și dăduse toate ordinele și se auzeau câinii prin sat lătrând la porțile\ncelor care erau chemați de urgență să se adune la școală. Isosică se arătă\nmulțumit de aceste măsuri și zise:\n– Perfect! Mă duc și eu să-i ajut. Pe Fântână si pe Mantaroșie s-a dus\ncineva să-i anunțe? mai întrebă el în treacăt.\n– Da, zise Plotoagă, l-am trimis eu pe Ilie Micu.\n– L-ai trimis pe dracu, zise Zdroncan, uite-l pe Ilie Micu înăuntru. Bă,\nIlie Micu!\n– Uite-acuma mă duc, ziceam să iau și niște scrisori strigă un glas ciudat\ndinăuntru ca de copil.\n– Vezi de treabă, zise Isosică, lasă că mă duc eu la moară.\nȘi plecă cu aceiași pași așezați și calmi cu care venise. Zdroncan se\ndădu pe lângă cumnatu-său Plotoagă și îi spuse:\n– Ia vin încoace, tovarășe președinte, să semnezi corespondența, să nu\nne zică cineva că suntem în neregulă.\nIntrară însă în biroul lui Arghirescu, căruia îi făcură cu un gest rapid\nsemn să iasă afară.",
  "– Trimite pe cineva să se ia după el, să vadă unde se duce, zise\nZdroncan.\n– Cine? întrebă Plotoagă.\n– Isosică.\n– De ce?\n– Nu știu. Fă cum îți spun, de unde vreai să știu eu? Ai să afli când o să\nafli.\n– Dar ce s-a întâmplat?\n– Cumnate, zise Zdroncan batjocoritor, nu știu, că dacă aș ști, ți-aș\nspune.\nPlotoagă se posomori și timp de câteva clipe chipul lui pietros, cu fălcile\ncare îi făceau împreună cu fruntea un pătrat ca din cărămizi, rămase tăcut și\ndur, încercând să înțeleagă:\n– Nu înțeleg, exclamă el cu mâna pe clanța ușii, cu o voce care datorită\nintensei sincerități pe care o exprima părea încărcată de o bruscă neliniște.\nDupă câteva minute se întoarse.\n– L-am trimis pe Arghirescu, care a dat fuga să-l trimită pe fi-său ăla\nmicu, care nu-l cunoaște Isosică, dar el îl cunoaște.\n– Perfect, exclamă Zdroncan și reintră apoi în biroul său, puse mâna pe\ntoc și își văzu de scris.\nArăta senin: nu-i spusese el Isosică exact acel lucru menit să liniștească\npe oricine, că nimic nu-i amenința existența și munca de pe urma căreia își\nținea muierea și copiii? Fiindcă Zdroncan n-ar fi avut chiar nimic din ce\ntrăi, dacă ar fi fost dat afară din biroul acela…\nVI\nIsosică fu ușor de urmărit de către feciorul lui Arghirescu: secretarul\norganizației o luă spre moară și acolo îl căută pe Mantaroșie cu care se trase\nde-o parte și începu să vorbească cu el nu se știe ce. Ca de obicei, curtea\nmorii era plină de căruțe cu oameni, de femei și copii, și feciorul lui\nArghirescu se pierdu printre ei apropiindu-se însă cât putu mai tare de locul\nunde cei doi stăteau de vorbă. Le întoarse spatele răzimându-se de loitra\nunei căruțe și începu să tragă cu urechea. Nu se auzea însă nimic și de altfel\nnici ceea ce își spuneau Isosică și Mantaroșie nu dură mult.\n– E clar? zise Isosică de astă dată fără să-i mai pese că putea fi auzit.\nRapid! mai adăugă el.",
  "Rapid, ce? Feciorul lui Arghirescu se întoarse și îl văzu pe Mantaroșie\nîndepărtându-se și căutând cu privirea pe cineva.\n– Enache! strigă el. Bă al Cârstichii!\nEnache al Cârstichii se desprinse de lângă căruța unde aștepta stând de\nvorbă cu alții și se apropie repede de Mantaroșie, desculț și în izmene cum\nera și fără cingătoare la cămașă, care îi atârna de jur împrejur de la umeri în\njos în mod egal.\n– Ce e, mă, zise el cu biciul în mână.\n– Avem ședință, zise Mantaroșie. Lasă-ți căruța aici și du-te repede până\nla Vasile al Moașei din Cotocești și spune-i că i-am spus eu să stea acasă și\nsă mă aștepte, că am ceva să-i spun. Da’ să nu plece de-acasă înainte să vin\neu!\n– Adică unde să se ducă? zise omul vrând și el ca măcar cu atât să se\naleagă de pe urma a ceea ce avea să facă, dar moldoveanul nu dădu nimic\ndinainte.\n– Du-te tu și pe urmă îți spun eu, zise el, lasă-ți căruța în grija cuiva de-\nacasă să-ți macine și fă ce-ti spun. Dar uite cum: în drum spre Vasile treci și\npe la Fântână… Și aici nu se mai auzi nimic din ce-i spuse Mantaroșie\nceluilalt. După care strigă iar, ochind pe cineva de la altă căruță: Bă Milică!\nIa vin încoace, mă! Și după ce acel Milică se apropiase: Du-te până la\nGeacă să se ducă la Dănălache și să aștepte amândoi la el.\n– Pe cine să aștepte? se arătă și ăsta curios.\n– Pe nimeni. Să stea și să aștepte.\n– Și dacă mă întreabă eu ce să le spun?\n– Să le spui să aștepte, nu mai întreba atâta, du-te și pe urmă de-acolo tu\nte duci la școală, că avem ședință de partid; vino și tu la ședință și fii\natent…\nȘi aici Mantaroșie puse în mișcare în mod sumar un sistem de semne din\nmână, din cap și din gât care sugerau că centrul interesului era el,\nMantaroșie, și ce-avea să facă el să fie atent și Milică să facă la fel…\nÎn acest timp blondul nepot al lui Fântână ieșise și el în pragul ușii de la\nintrare a morii și se uita pierdut în gol; ai fi zis că doarme de-a-npicioarele\nși visează rezemat de stâlp, picnit de liniștea dimprejur și monotonia\nmodernă a, morii, cu pâcâitul ei intermitent prin coșul acela construit dintr-\nun burlan tăiat ca un fluier de salcie, anume ca să se audă din depărtare că\nmoara macină. Când însă Isosică și Mantaroșie plecară luând-o agale spre\ncentrul satului, adormitul de nepot pieri într-o clipă în interiorul morii și",
  "după câteva clipe ieși grăbit aproape fugind și intră în camera mică în care\nse afla motorul. Când ieși de-acolo cineva îl însoțea și intră în locul lui în\nmoară, iar el o luă la fel de grăbit undeva în sat.\nFeciorul lui Arghirescu așteptă câtva timp până ce Isosicăși Mantaroșie\nse îndepărtară bine, apoi o luă iar după ei pe lângă garduri, păstrându-se un\ntimp la distanță, apoi ajungându-i pe la spate, trecând, de ei și pierind la o\nrăspântie; tocmai acolo cei doi se despărțiseră… Isosică se opri în dreptul\ncurții unuia numit Neagu Postu, omul despre care se povestise odată că îl\nluase o barză drept pom și i se așezase în cap, membru de partid, și strigă\nfoarte autoritar să iasă cineva afară. Ieși chiar Neagu Postu alergând, dar și\nnedumerit și chiar speriat.\n– De ce, bă, nu ți-ai predat cotele pe arie, strigă Isosică furios, ia să faci\nbine să-ți încarci imediat căruța și să te duci la bază…\nDupă care se lăsă o tăcere nefirească; apoi tăcerea fu ruptă:\n– Ce, crezi că o să vin a doua oară să-ți spun, milițianul nu pot să-l\ntrimet?\nDupă care îi vorbi iar altceva în aceeași tăcere șoptită, tot nu se auzea\nce-i spunea și plecă de la poarta lui. De la Neagu Postu secretarul\norganizației intră pe ulița următoare la Dănălache, unde Geacă și venise.\nDar rămăsese cu el și Milică, și Dănălache se uită întrebător la Isosică.\n– Geacă și Milică, porunci secretarul cât intră, mergeți la școală și\nadunați-vă că vin și eu acuma. Băgați de seamă, luați și voi cuvântul și\nspuneți exact cum a fost, că noi n-avem nevoie să ascundem realitatea în\nfața tovarășului prim-secretar Ghimpețeanu și cine o mai fi. O să iau și eu\ncuvântul și o să vedeți că noi, organizația de bază, nu închidem ochii la\ngreșelile unora sau altora. Cât a greșit, îl dăm jos, că nu e bătut în cuie. O să\nvedeți voi, ce mai, comitetul executiv ca organ local… Cine a avut sarcina\nbunei desfășurări sub conducerea organizației, nu el, președintele\ncomitetului executiv, ce mai încoace și încolo!?\n– Așa e, ziseră deodată cei doi, înțelegând.\n– Și atunci?! exclamă Isosică sincer. Ce, o să stăm și să ne uităm la el?\nSă-și facă autocritica și dacă n-o să vrea să-și facă autocritica, atunci…\nȘi aici Isosică puse și el în mișcare, prin semne, ca și Mantaroșie, un\nsistem de sugestii liniștitoare că în acel caz o să aibă altcineva grijă de\npreședintele comitetului executiv, sarcina lor limitându-se la atât… Cei doi\nieșiră…",
  "De la Dănălache Isosică o luă înapoi pe acea uliță zisă „a legionarului“,\nși își continuă drumul până ajunse în dreptul casei lui Vasile din Cotocești,\nun bordei cu ferestre mici și întunecate așezat chiar în spatele casei lui\nNăstase, unchi-său. Vasile și Mantaroșie erau chiar în poartă, îl așteptau.\n– Unde putem să stăm de vorbă, Vasile, că vreau să-ți spun ceva, zise\nIsosică.\n– În casă putem, răspunse Vasile.\n– Atunci de ce nu m-așteptați în casă?! Nu e nici o grabă, avem destul\ntimp, mai zise el scoțând din buzunarul mic de sub cureaua pantalonului un\nceas alb și subțire pe care îl cercetă, adăugând: numai proștii se grăbesc.\n– Îmi pare bine că suntem noi deștepți, zise Vasile ironic.\nIntrară amândoi și Mantaroșie plecă înapoi spre sfat. În prag dinaintea\nlui Isosică se dădură la o parte două fetițe, rău îmbrăcate amândouă, cea\nmică având fustița complet decolorată.\n– Du-te tu și te joacă, zise cea mare sever, adresându-se celeilalte, care o\nși zbughi, iar ea intră o dată cu oamenii, închise ușa și trase perdelele de la\ngeam cu mișcări ferme, urcându-se cu genunchii pe pat.\nDupă care rămase lângă sobă, sprijinind-o cu spatele ca în timpul iernii,\nși uitându-se acum cu aceeași severitate la Vasile. Se vedea că nu numai că\nștia tot ce știa el, dar că avea chiar grija ca nu cumva el să uite o parte din\nceea ce știau împreună.\n– N-ar fi bine să stea muierea aici, zise Isosică.\nFetița aceea așa mică era deci nevasta lui Vasile și mama celei care\nplecase.\n– De ce, zise Vasile, ce-ai cu ea?\n– N-am nimic, dar știi cum e muierea…\n– De ce, reluă Vasile, Ciulea ta o dai afară din casă când vine Plotoagă\npe la tine?\n– Florico, zise atunci Isosică văzând că Vasile nu vroia s-o dea pe\nnevasta lui afară; uite ce e, ce-o să vorbim noi acuma numai pereții ăștia să\nștie. Fiindcă lumea atâta așteaptă, să ne înjure. Și cui îi place să fie înjurat?\n– Dar tu ești bun să înjuri pe alții, zise deodată femeia și apoi tăcu,\nnemișcată.\nS-ar fi zis că nu ea ar fi vorbit, ci o altă femeie, matură și necruțătoare,\nascunsă în podul casei; mica femeie eliberă scurt o respirație șuierătoare și\nprivirea ei aproape că se topi în aceea a bărbatului ei: îl ruga s-o mai lase\nîncă să vorbească; cu privirea dreaptă, bărbatul încuviință, posomorât,",
  "clătinând din cap: dă-i drumul, parcă îi spunea, nu te sfii, avem lupul între\nnoi, a venit singur când a văzut că e încolțit…\n– Ar fi trebuit, Isosică, zise atunci nevasta lui Vasile, să te dăm afară pe\nușă câte am înghițit noi din pricina ta și a Ciulchii și cum v-ați ridicat voi\ncontra lui Vasile să nu intre în partid. Acuma v-ați făcut de râs cu treieratul\nși v-a intrat frica în oase, dar Vasile n-o să se ridice el să vă apere pe de-alde\nvoi decât dacă vă vede în tron cu mâinile pe piept, pe cât ați fost de\nnemernici! Eu nu vreau să-ți spun mai mult, că ești la mine în casă, zise\nfemeia, dar o să-ți spună el Vasile acolo în ședință! Să afle toată lumea cine\nsunteți voi.\n– Și atunci de ce zici că m-am opus să intre Vasile în partid? șuieră și\nIsosică. Să sprijin un dușman? Dacă mă învinuiești tu, te învinuiesc și eu.\n– Atunci nu ți-era dușman! Când a auzit Dan că vrem să scăpăm de ei, a\nvenit aici și a scos cuțitul la Vasile. Ai auzit și tu și în loc să-l ajuți să intre\nîn partid v-ați ridicat toți contra lui. Toți știați cine e Vasile și câte am\npătimit noi din partea rudelor și în loc să-l ajutați pe el, l-ați ajutat pe Dan să\nscape, și în ședință ați spus că Vasile e omul chiaburilor. O să spună el\nacuma Vasile cine e omul cui. Crezi tu că Vasile nu știe de ce v-ați opus să\nintre el în partid?\n– Tocmai d-aia ne-am opus, o întrerupse Isosică, fiindcă știam că el știa\nde ce ne opunem. Cât timp sta în afara partidului, spusele lui, despre mine\nîn special – fiindcă de ceilalți treaba lor, n-aveau decât să tragă consecințele\n– nu le-ar fi dat nimeni crezare, în timp ce odată intrat în partid, se schimba\nsituația și nimeni nu putea să știe ce-o să iasă.\n– Uite că a intrat și n-a făcut ce credeai tu, zise nevasta lui Vasile cu\nobrajii în flăcări. Fiindcă nu de-aia a intrat el, ca să se țină de ce vă țineți\nvoi, tu cu Plotoagă, cu Mantaroșie și cu Zdroncan, cu toate că are lista cu\nscrisul tău, scrisă cu ghearele tale în casa lui Aristide! Nu te gândeai tu,\ncontinuă nevasta lui Vasile cu un glas ca la o judecată care în sfârșit venise,\nce-ai făcut când te-a pus ăla s-o scrii și pe urmă a băgat-o în portofel pe-a ta\nși ți-a dat-o ție pe-a lui. Acuma Aristide a fugit, nu-i mai pasă lui de lista de\natunci, dar ție îți pasă!\n– Da, zise Isosică supărat, și taci că i-a băgat Vasile lui Aristide mâna în\nportofel să i-o ia. Adică ce să mai vorbim degeaba și să mai spunem astfel\nde prostii pe care nu le-ar crede nici un copil!\n– Culcă-te tu pe urechea aia, zise atunci nevasta lui Vasile și apoi, la un\nsemn al bărbatului ei, tăcu.",
  "Și tăcerea continuă, Vasile o lăsă să se scurgă parcă anume ca să\nînțeleagă celălalt că nu era câtuși de puțin sigur că acea listă nu s-ar afla în\nposesia lui, a lui Vasile, și că deci avea pe deplină dreptate femeia când îl\nsfătuia să nu se bazeze pe faptul că pentru asta ar fi neapărat nevoie să se fi\nbăgat mâna în portofelul lui Aristide.\n– Uite, zise Isosică, eu nu mă culc niciodată nici pe-o ureche nici pe\nalta, dorm cu fața în sus sau în jos, îmi păstrez bine urechile, fiindcă am\nnevoie de ele. Eu pornesc de la ideea că Vasile ar putea să se ridice în\nședință și să spună, cum ziseși tu, Florico, care cine suntem. O să spună și\nn-o să iasă nimic, zise Isosică pe deplin stăpân pe sine. Cel mult o să profite\nlipoveanul. Uite, acuma o să vă spun și eu ce am de spus și pe urmă sunteți\nliberi să faceți ce vreți. Prima problemă: De ce-ați vrut voi să faceți\ngospodărie colectivă aici în sat și v-ați unit cu bețivu ăla de Fântână?\nGospodăria colectivă e bună dacă vreai s-o faci, dar dacă nu vreai, poate să\nfie ea cea mai formidabilă ca idee, nu iese, fiindcă omului îi place să nu-i\ncomande nimeni. Cu câți n-am vorbit?! Mai bine mănânc mămăligă cu\ncenușă, dar nu mă duc eu să-mi comande mie Marin al lui Usturoi, zicea\npână și nenorocitu ăla de Vatică al lui Boțoghină. Asta e situația în\nmomentul de față, continuă Isosică, și dacă domnul Fântână vrea el să se\ngrozăvească față de raion că face el gospodărie colectivă, voi de ce să-l\nsprijiniți pe drumu ăsta? Tu-i mama lui de nenorocit, că mi-am pus în gând\nsă nu mai înjur pe nimeni, dar cu ăsta mi se învârtește capul când vine\nvorba de el. Asta ar fi prima problemă. Să v-o spun acum și pe-a doua. Nu\npe calea asta v-ași fi recomandat eu prin urmare să rezolvați ce e între voi și\nrudele voastre. De ce să te înjure pe tine satul că ai tu nu știu ce cu alde Dan\nsau cu alde tat-său? De ce vreai să faci tu satului un rău și nu un bine?\nFiindcă asta e problema cea mai grea, cum poți să faci satului un bine și\nbineînțeles să-ți rezolvi și ție problemele în litigiu. E clar că înainte de orice\nnu cu Fântână o să ajungi la o înțelegere și nici cu Bilă sau Plotoagă. La\nînțelegerea asta poți să ajungi cu mine, cu Mantaroșie, și cu alții, Zdroncan\nfiind, după părerea mea, absolut neutru, adică el să rămână secretarul\nsfatului, indiferent cine vine președinte sau secretar de organizație. (De-aia\nnu mai trebuie amesticat în ceva.) Iar președinte al comitetului executiv, să\nfii tu, Vasile, Plotoagă dovedindu-se incapabil să facă față situației, cum a\nfost cazul cum a decurs campania de strângerea recoltei. O să vrea el să dea\nacuma toată vina pe Bilă, dar nu merge chestiunea asta. Bilă e el vinovat,\ndar Bilă a fost a cincea roată la căruță și o să-l scoatem și pe el din biroul",
  "organizației, dar asta nu e suficient. Înțelegi, Vasile, aici e cheia situației: nu\ne suficient! Ce vreau să spun prin asta? M-am gândit bine și când am văzut\nce-a ieșit cu Bilă și cu toată campania, mi-am dat seama că n-o să se\nmulțumească Ghimpețeanu să dăm noi toată vina pe Bilă și atunci o să se\nîntâmple că lipoveanul o să profite de situație și o să se ridice în ședință și o\nsă tragă tare de tot în președinte. (În mine n-o să mai aibă curajul, fiindcă\nasta n-o să-i placă nici lui Ghimpețeanu, înseamnă că e vinovat și Niculae al\nlui Moromete și e vinovat și Ghimpețeanu personal, că n-a știut să ne\nîndrume.) Ei, cine ne spune nouă că procedând în felul ăsta nu iese că\norganizația o să ceară să-i schimbe pe amândoi, să-l treacă pe Plotoagă la\nmoară și să ajungă Fântână în fruntea satului președinte al comitetului\nexecutiv? Un lucru e sigur: nici unul n-o să vrea să știe de tine și problema\nstă în felul următor: eu, ca secretar de organizație, Mantaroșie, ca membru\nîn birou, Dănălache, Geacă, Enache al Cârstichii, Milică Roșu, Stancu\nTumbea de la Mat, Armeanca de la cooperativă și dacă mai vreai îți mai\nspun, toți o să te susținem să fii numit președinte al comitetului executiv.\nFiindcă ei o să se orienteze după cum o să vorbesc eu. Da, dar noi n-o să\nputem face asta decât dacă „cineva“ o să se ridice acum și să spună tot ce\nștie despre Plotoagă și să-i taie lui Fântână apa de la moară. Dacă ași fi\najuns mai repede la concluzia asta, încheie Isosică, ași fi venit și ți-ași fi\nspus mai din timp, dar aveam eu o problemă neclarificată, cine ți-a spus ție\ntot ce știi în legătură cu moara, anumite lucruri pe care le știam numai noi.\nZilele astea am aflat de la cine și, după părerea mea, bine a făcut ăla care ți-\na spus, eu îl apreciez din punct de vedere ca o învățătură de minte. Vasile,\nasta e situația, oricum ai răsuci-o, mai bine nu poate să iasă! Da, sau nu, ești\ndecis să părăsești niște aliați care se uită la tine ca la o gânganie?\n– Nu se uită nimeni la mine ca la o gânganie, zise Vasile crunt la față.\n– Adam Fântână cum se uită?\n– Adam Fântână nu e aliatul meu.\n– Forțamente, zise Isosică. Nu poți să faci nimic singur cu al lui Ripitel.\nO să vă treziți în ședință de partea lui, vrând nevrând, în timp ce eu vă\npropun un rol independent.\n– O să vezi tu ce rol o să joc eu, răspunse Vasile amenințător.\n– O să văd, nu mi-a fost niciodată și nu mi-e nici acum frică de tine, zise\nIsosică, dar recunosc că e ora ta! Dacă îmi declari război acum pe față, ai\nputea să mă nimerești, dar nici tu nu scapi teafăr. Gândește-te!",
  "Și Isosică se ridică și ieși. Când ajunse la școală toată organizația era\nadunată și toată lumea, inclusiv primul-secretar al raionului și cei doi\nnecunoscuți, îl așteptau doar pe secretarul de organizație sătesc ca să\nînceapă.\n– A trebuit să conving pe unii care nu se îndură ei să-și lase treburile și\nsă vie la ședință, zise Isosică liniștit. Sunt oameni de bază, și trebuie răbdare\ncu ei, mai adăugă și avu în clipa aceea atâta căldură și sinceritate în glas\nîncât chipurile cam reci ale celor trei oaspeți se făcură ceva mai\nbinevoitoare: da, putea fi adevărat ce zicea el, altfel cum să-ți explici riscul\nla care se expunea un secretar de organizație sătesc lăsându-se așteptat în\nfelul acesta ca un boier?\nVII\nPrima parte a ședinței nu se desfășură însă așa cum se povesti în sat mai\ntârziu, că nu se întâmplă nimic; pentru mulți membri de partid evenimente\ncum ar fi numirea sau scoaterea unuia ca Bilă din biroul organizației nu\nînsemna încă, așa cum nu însemna nici pentru oameni ca Moromete, mare\nlucru și cu atât mai puțin prezența sau absența cuiva de la ședință, fie ea\nchiar onorată de necunoscuți venind de la forurile mult superioare ale\npartidului. Ori, tocmai un astfel de lucru, uimitor pentru cei ca Isosică,\nPlotoagă, Mantaroșie și Zdroncan și cei care se învârteau în jurul lor, se\npetrecu de astă dată: Adam Fântână lipsea. Și orele treceau și el nu apărea.\nDupă aceea într-adevăr că în prima parte a ședinței nu se mai întâmplă\nnimic deosebit, ședința nu curgea încă în nici o direcție vizibilă, nimeni din\nconducerea organizației nu lua cuvântul, nici președintele comitetului\nexecutiv și nici altcineva cât de cât ca să ușureze scoaterea la iveală a\nproblemelor care agitaseră atâtea zile satul. Fuseseră îndemnați pe rând de\nprimul-secretar raional, Ghimpețeanu, de Niculae Moromete, de celălalt\nnecunoscut, care se află că era instructor regional, care însă nu prea fusese\nvăzut prin Siliștea, și se ridicaseră din sală și vorbiseră, criticându-l foarte\nblând pe Bilă și arătându-se așa în general că le cam lipsise la toți vigilența\nși le dăduse posibilitatea chiaburilor să facă agitație contra predării\ncotelor… dar ei își vor primi pedeapsa… și uneltele lor ca alde Nae\nCismaru… și ca alde Nae Marinescu… și așa mai departe, stând toți cu\nprivirea fixă și așteptând, în timp ce vorbeau și trăgându-și puținele cuvinte",
  "care se învârteau în jurul acestor idei, să se întâmple adică nu se știe ce\nacolo, la masa prezidiului, să audă un cuvânt sau să vadă un semn.\nLuase apoi cuvântul primul-secretar al regiunii de partid, cu același\nscop, să-i îndemne să intre mai adânc în analiza muncii organizației. Ce,\nzise el batjocoritor, asta era tot ce aveau de spus, că tovarășul Dobrescu n-a\nfost just că s-a luat cu ăla de piept?\n– Și presupunând că tovarășul Dobrescu o să ia cuvântul și să arate cum\ns-a lăsat el provocat și a greșit, de-aia am venit noi aici, eu, primul-secretar\nal regiunii de partid, și tovarășul delegat al CC. tovarășul șef de secție Bâcu\nși tovarășul Ghimpețeanu, să auzim autocritica tovarășului Dobrescu?! He!\nfăcuse primul-secretar arătând brusc o veselie rece și sarcastică și\nexclamația aceasta a lui puțin behăită făcuse pe un oarecine din fundul sălii\nsă izbucnească într-un râs repede reprimat din pricina izolării lui, căci sala\nnu reacționase în nici un fel, rămânând toți tăcuți și nemișcați ca niște pari.\nVăd că cineva a râs acolo, continuase primul-secretar parcă înmărmurit de\nacest fenomen. Cum, tovarășe, de-aia am venit noi aici, să auzim cum râzi\ndumneata? Ce zici, tovarășe Bâcu? A? Dumneata ce zici, tovarășe secretar\nde organizație?\n– Au amorțit și ei, tovarășe prim-secretar, răspunse Isosică degajat, nu\nvedeți cum stau câte trei în băncile astea mici, că n-avem și noi o sală mai\nmare, abia anul ăsta proiectăm…\nPrimul-secretar parcă nu auzise acest răspuns și continuase arătând că în\nnici un caz nu putea fi ăsta scopul venirii lor acolo, să audă autocritica\ntovarășului Dobrescu. Se înșeală cei care își închipuie că au atâta vreme de\npierdut. Încât, el și cu tovarășul Bâcu așteaptă liniștiți și cu răbdare să se\nintre serios în conținutul ordinii de zi. Era clar chiar și pentru cel din urmă\nmembru de partid prezent la această ședință că acum trebuia să ia cuvântul\nsecretarul organizației sau președintele sfatului popular, sau măcar\nMantaroșie, fără să mai intre în discuție Bilă, ca unul care trebuia să-și facă\nneapărat autocritica.\nAcum știau ce era asta, autocritica, spre deosebire de primii ani, când le\nfusese mult mai greu… O dată unul din ei, un fel de cizmar, cârpaci, dresese\nbocancii cuiva și în loc să-i dea înapoi, îi băuse. Până la urmă se înțelesese\nel cu păgubitul, îi plătise bocancii la loc, dar făcuse, ca membru de partid, o\nimpresie foarte urâtă în sat și din pricina asta avusese apoi loc ședința\norganizației unde i se ceruse de către un băiat de la raion, așa ca Niculae,\nsă-și facă autocritica. Nu vroia însă în ruptul capului și s-au chinuit cu el o",
  "după-amiază întreagă până l-au hotărât să se ridice în picioare și să spună\nceva: „Tovarăși, a gângăvit el, recunosc! Îmi fac critica și autocritica.“\nCu un aer de o blândețe, de-ai fi zis că ăsta nu putea fi în stare să facă\nniciodată nimănui nici un rău, se ridică în sfârșit Bilă și începu să\nvorbească. Că el n-a vrut să se ia cu domnul Nae Marinescu, că el i s-a\nadresat cu frumosul…\n– Măi omule, nu pune grâul pe jos că e păcat, de ce nu încarci dumneata\nîn căruță să-ți duci cotele la bază și pe urmă să te întorci frumos și să-ți duci\nși restul de grâu acasă? Ți-o spun cu lacrimi în ochi, spre binele dumitale și\nîn felul ăsta ai da și-un exemplu altora, te-am cita la gazeta de perete ca un\ncaz înaintat și spre mândria feciorilor dumitale, care au și ei nevoie să fie\nremarcați în serviciul militar. În loc de orice răspuns, continuase Bilă cu\nblândețea aceea a lui de un patetism neverosimil, care făcu să se umfle de\natenție până și privirile celor care își închipuiau că îl cunosc pe dinafară pe\nBilă, domnul Nae Marinescu a început să mă înjure pe mine și să înjure și\nUniunea Sovietică. Domnule, îi zic, fii serios, nu se leagă nimeni de\ndumneata, îți dau un sfat, dacă vreai îl primești, dacă nu, să fii sănătos… S-\na repezit la mine cu feciorii lui, țipând ca niște turbați, aveam goga în mână.\nNu te apropia, zic, că îți dau la cap, sunt în legitimă apărare! Poate să\ndeclare și plutonierul Moise care a anchetat pe urmă cazul.\nȘi Bilă se așezase apoi jos cu un aer mâhnit. Urmaseră după aceea\ncâteva minute de tăcere grea. Se adună totdeauna în ședințe astfel de nori\ninvizibili deasupra capului cuiva și fără să se spună vreun cuvânt toți\nașteptară ca el să se ridice și să vorbească. Adunarea stătea cu ochii\nînțepeniți pe Isosică. Și atunci i se auzise într-adevăr vocea rostind cu\ndegajarea lui obișnuită:\n– Poate are ceva de spus tovarășul președinte!\nPreședintele se ridicase în picioare ca fulgerat.\n– Sigur că am, răspunse el.\nȘi începu să vorbească, dar vizibil luat prin surprindere și foarte\nnehotărât, neștiind până unde să meargă cu relatarea faptelor, s-o ia de la\nînceput de tot ca să poată să explice cum au decurs lucrurile, sau să se\nrefere la cazul anume, care dăduse naștere la turburările cunoscute. Își\ndescarcă furia asupra celor care profitaseră de turburări și fugiseră cu\ncăruțele cu grâu acasă fără să predea cota. O încurcă înghesuit sub aceste\nextreme, cu țâșniri de furie disproporționate și fără adresă precisă, uimind\nfoarte tare adunarea care nu se aștepta, cum povestiră unii mai târziu, să-l",
  "vadă tocmai pe el, un om pe care îl știau destul de bățos și pe picioarele lui,\nsă se încurce așa de rău în fața celor doi străini, parcă ar fi fost prins că el i-\nar fi îndemnat pe ăia cu căruțele să fugă. „Lasă-i dracului pe ăia cu căruțele,\nîmi venea parcă să strig la el (povestea mai pe urmă unul), ce te tot legi de\nei, spune cine e vinovat și n-o mai ocoli atâta.“\nAstfel de surprize cu privire la zăpăceala de neînțeles a unora care multă\nvreme sunt crezuți oameni tari erau însă la începutul lor și de aceea Bilă\nfăcu o impresie mult mai bună decât președintele, care, la urma-urmei, se\npurtase bine în aceste împrejurări cu campania și nu înțelegeau frica lui de\nacum sau dracu să-l ia ce-l apucase. Să fi spus: da, tovarășe, suntem\nvinovați, nu trebuia să-l lăsăm pe tovarășul Dobrescu să aibă el de-a face cu\noamenii, propun să fie scos tovarășul Dobrescu din biroul organizației și să-\nși vadă de treaba lui ca orice om. Iar în ce ne privește pe noi, ne luăm\nangajamentul ca pe viitor să fim mai vigilenți și să facem mai puține greșeli\nca până acum… Dar el, în loc să vorbească așa, îi da înainte că ăia cu\ncăruțele au făcut și au dres…\nÎn pauză, cât ieși pe coridor, Plotoagă dădu peste Arghirescu, care deși\nera membru de partid lipsise și el ca și Fântână, dar absența lui nu fusese\nbăgată de seamă.\n– Tovarășe președinte, zise el tare, ceva urgent în legătură cu impozitele,\nam stat la telefon și d-aia n-am putut să vin la ședință.\nZdroncan le făcu semn să iasă afară și se ciuciuliră apoi câteșitrei în\nîntunericul ploios sub streașină școlii și Arghirescu începu să spună foarte\nalarmat tot ceea ce putuse să afle fiul său urmărindu-l pe Isosică. Băiatul,\nzise el, s-a pitit în spatele casei lui Dănălache și l-a auzit cum le spunea lui\nGeacă și Milică Roșu să se ridice în ședință contra președintelui, că se\nînțelegea de la sine că și Dănălache avea să facă la fel, plus Enache al\nCârstichii și Mantaroșie. Pe urmă nu se știe ce-o mai fi vorbit acasă la\nVasile din Cotocești, că s-a dus acolo și a stat al dracului aproape un ceas,\ncu toate că aici toată lumea îl aștepta, mai adăugă referentul încasator de\nastă dată cu admirație.\n– Ce-a vorbit cu Vasile? întrebă președintele răgușit de furie și de\nbănuieli nedeslușite.\n– Asta n-a mai putut să afle, zise Arghirescu, fiindcă a crezut că o să se\ndea câinele lui Vasile la Isosică și în timpul ăsta să poată trece el în spatele\ncasei, dar al dracu’ câinele a dat din coadă, Isosică are daru ăsta că și câinii",
  "se pun cu labele în sus când îl văd și l-a mirosit în schimb pe băiat și a sărit\nsă-l mănânce cu dinții. Vasile a venit la ședință? încheie Arghirescu.\n– De ce? zise Zdroncan.\n– Fiindcă băiatul spune că el nu l-a văzut plecând de-acasă.\n– A venit nițel mai târziu, zise Plotoagă. Cu Ion al lui Ripitel.\n– Cu Ion al lui Ripitel? se miră Arghirescu.\n– De ce?\n– Asta cine mai e!?\n– Au intrat amândoi în partid pe linie de U.T.M., astă-iarnă, zise\nPlotoagă. Ai uitat?\n– Aha! exclamă Arghirescu.\n– Ați dat de dracu, ‘vă oasele în… zise Zdroncan rânjind cu dinții lui\ndeja rânjiți, hai înăuntru să nu se bage de seamă… Trebuie să iai cuvântul,\nArghirescule, altfel ești mort! O să iau și eu să vă apăr, dar n-ajunge, trebuie\nvorbit repede și cu ăilalți, cu alde Stancu Tumbea de la Mat, cu Armeanca\nde la cooperativă și atras Mantaroșie, care n-a luat nici el cuvântul. Și în\nsituația de față ar fi fost cazul să fi vorbit și cu Fântână, să ne fi împăcat cu\nel, dar văd că n-a venit, unde mama dracului o fi pierit și ăsta taman\nacum!…\nSe întoarseră pe rând înăuntru și se amesticară în înghesuiala de pe\ncoridor. Cu toate că cele trei ferestre mari ale sălii rămăseseră tot timpul\ndeschise, fumul ieșea greu, peste tot mirosea ascuțit a hârtie arsă din care își\nfăceau ei țigările, a ploaie și a nădușeală răcorită. Se vorbea puțin și aproape\nnici un cuvânt despre cele ce se petrecuseră sau credeau că aveau să se\npetreacă în ședință și deși se auzea un fel de murmur, tăcerea cea mai\nnefirească domnea peste adunarea aceasta de aproape o sută de oameni\nvoinici, cu grumazuri puternice, pe care erau în stare să ducă fără șovăire\nsaci de câte șaptezeci și cinci de kilograme, dar care grumazuri rămâneau\nmult mai încordate și mai îmbrobonate de sudoare când proprietarii lor erau\npuși în situația să-și spună o părere aici în ședință… „Ce faci, Ilie?“ „Ce să\nfac, fusei și eu pe la moară să macin…“ „Și măcinași?“ „De unde, îl lăsai cu\nalde Gheorghe, cumnatu-meu, nu știu ce-o fi făcut…“ „Ce faci, bă,\nBuricule?“ „Ce să fac, mă!“ „Vorbești și tu aici?“ „O să vedem dacă o fi\nsituația de așa natură, o să ridic mâna! Ce, mă doare mâna?“ Ăsta, Buricu,\npare și viteaz după toate! „Bă, al lui Pacică! Ce faci, mă, f… iapă! Zici și tu\nceva acilea?“ Ăsta după glas părea cel mai viteaz dintre toți. „Dar tu de ce\nmă întrebi?“",
  "În loc de răspuns, acela întindea înainte, între degete, și cu gura după\nmână, un țigăroi cât un cocean și îl aprindea îndelung de la al celuilalt,\npentru ca după aceea să intre în vorbă cu unul de-alături ca și când nu el ar\nfi pus înainte întrebarea. Armeanca de la cooperativă, Stancu Tumbea de la\nMat, Mantaroșie și alții de la care încercară Zdroncan și Plotoagă să smulgă\no promisiune se comportară în același fel, păstrându-și adică dreptul să vadă\ncare va fi situația. Ori situația nu trebuie așteptat s-o vezi care va fi, ci\ntrebuie s-o faci tu, dacă vrei să fii stăpân pe ea, și când cineva îți răspunde\nîn felul acesta înseamnă că se ferește să se angajeze, sau chiar și mai rău, că\ns-a și angajat fără să știi tu față de alții.\nPreședintele arăta crunt și amenințător și avea acea înfățișare a celor\ncare vor să sugereze că lupta abia începea și că nu s-a spus încă nimic\ndecisiv… Își făcu loc prin înghesuiala de trupuri și intră în fund în\ncancelarie, o manevră nedibace, care se dovedi repede jalnică, fu dat afară\nde-acolo de o voce care îl făcu să iasă imediat și să închidă ușa la loc. Ori,\nIsosică era înăuntru, și iată deci ce însemna să fii secretar de organizație…\nMantaroșie stătea deoparte cu Bilă și fumau amândoi în tăcere, Bilă arătând\nnespus de blând și de liniștit, așa cum e orice om complet nevinovat, dar\npeste care a căzut o belea și n-are ce să facă, se gândește și el ce dovezi ar\nmai putea aduce ca să fie toată lumea convinsă… Nimeni nu se uita la\nVasile al Moașei din Cotocești și la al lui Ripitel cu care stătea într-un colț\nși, tot așa, fumau și nu ziceau nimic. Plotoagă se apropie de ei și îl întrebă\npe Vasile, dar uitându-se la al lui Ripitel:\n– Ce faci, Vasile?\n– Ce să fac, tovarășe președinte, bine, răspunse Vasile cu claritate și nu\nmai adăugă nimic.\n– Iai cuvântul?\n– În mod sigur, zise Vasile cu același glas.\n– În mod sigur?! se miră președintele.\n– Da, foarte sigur.\n– Îmi pare bine, zise președintele. De când ai intrat în partid nu te-am\nauzit niciodată vorbind.\n– O să mă auzi acuma.\n– O să fiu curios… Vai de capul lui Bilă, că o să vă repeziți acuma toți\nîn el!\n– De ce? se miră Vasile. Până acuma văd că nu s-a repezit nimeni. Nu\nvăd de ce s-ar repezi de aici înainte. Eu personal nu văd…",
  "– Măcar Bilă a făcut treabă, continuă președintele. Așa pățesc toți care\nfac treabă, iar alții stau și nu se bagă și pe urmă la ședință te întreabă ei de\nla prezidiu dacă n-ai ceva de spus. Mama lui de om care ai crezut că e om!\n– Ce să-i faci, zise Vasile, și eu așa am crezut că dacă o să fiu\nrecomandat de U.T.M. să intru în partid, o să fiu primit cu brațele deschise.\nCând colo, s-au ridicat brațe contra!\n– Și la mine la fel, zise celălalt fost utemist, Ion al lui Ripitel.\n– Eu n-am știut nimic, zise Plotoagă. Isosică m-a indus în eroare.\nCei doi tăcură cu înfățișări impenetrabile. Nu aveau aerul că au auzit\naceastă explicație a celuilalt. În acest timp în locuri diferite, Zdroncan și\nArghirescu stăteau de vorbă cu alții, și într-o vreme trecură pe rând pe lângă\nMantaroșie și Bilă, care nu se mișcaseră din locul unde nimeriseră la luarea\npauzei. Aprinseră țigări unul de la altul, se atinseră pe umeri prietenește,\nZdroncan rânjind veșnic cu dinții lui zâmbați ca și când totul îi mergea mai\nbine ca oricând și n-avea nici o grijă pe cap. Cei mai mulți nu făceau însă\nnimic, arătau doar priviri lucitoare căutându-se unul pe altul din ochi,\nneputând ascunde că faptul acesta că erau legați unul de altul prin\napartenența la același partid îi bucura ca atare, că se puteau adică aduna\nîmpreună cel puțin o dată la patru săptămâni și că toate treburile comunei se\ndiscutau și se hotărau în orice caz cu știrea lor. (Unii rămăseseră numai la\natât, deși erau ani de când veneau la ședințe; pentru ei oricine era în\nconducerea organizației era bun, fiindcă nu venea el acolo fără să știe\npartidul și când nu mai era bun și trebuia schimbat, tot partidul se îngrijea\nde asta, ca unul care știa el mai bine cum stau lucrurile!…)\nȘi în sfârșit ușa cancelariei se deschise și Isosică ieși singur și anunță\nreluarea ședinței, toată lumea să se adune iar în bănci. Se apropie de\nMantaroșie și întrebă repede:\n– Ce e cu Fântână?\n– Nimic, zise Mantaroșie.\n– N-a venit?\n– Nu.\n– Perfect! zise Isosică. Hai!\nȘi intrară printre cei dintâi în clasă și se apropiară de prezidiu, dar fără\nsă se așeze. Un minut mai târziu apărură și cei trei, primul-secretar al\nregionalei, delegatul CC. și Ghimpețeanu. Până să se așeze aceștia la\nlocurile lor, Isosică se duse să închidă ușa, dar o închise și pe cea dinafară\ndinspre curte.",
  "– Bă, zise el, adresându-se unui om care ședea în pragul ușii de la\nintrare și se uita pierdut cum plouă, al lui Leoașcă, ți-am mai spus să nu stai\npe coridor când avem ședințe de partid. Vreai să te dăm afară și să punem\nun membru de partid în locul tău?\nSperiat, omul închise ușa, dar Isosică ieși după el pe pragul scării de\nciment și continuă:\n– Unde e cheia?\n– E la mine.\n– Încuie ușa și nu mai dai drumul la nimeni să intre, oricine ar fi! Spui\ncă ședința a început de la orele cinci și s-a terminat, acuma tovarășul de la\nComitetul Central trage concluziile. El a dat ordin să nu mai intre nimeni în\nsală și să fie liniște! Scurt și fără discuție!\nVIII\nȘedința apoi reîncepu și dimpotrivă, luând cuvântul Isosică, spre\ndeosebire de Plotoagă, încremeni organizația de uimire prin hotărârea și\nsiguranța cu care vorbi și ceru sancțiuni, deși până atunci el lăsase multora\nimpresia unui om în orice caz foarte prudent și care se cam ferea să fie\ndrastic… I se dădu cuvântul îndată după începerea ședinței și vorbi puțin,\nintrând însă imediat în miezul problemelor. Că el nu era de părerea celor\ncare au luat cuvântul aici și l-au atins pe tovarășul Dobrescu așa, cu un fel\nde floricele care s-ar chema critică. Adică cum, după cele ce-a făcut\ntovarășul Dobrescu, după greșelile săvârșite, asta era tot ce merita el din\npartea organizației? Nu, zise el, astea erau fapte de statut menite să\ncompromită acțiunile partidului în sânul țărănimii, și ei nu puteau trece pe\nlângă ele ca câinele prin apă! Să ridici ciomagul și să lovești un cetățean în\ncap și încă în numele „comitetului executiv“, cum strigase tovarășul\nDobrescu acolo pe arie, era o faptă incompatibilă cu calitatea de membru de\npartid. De altfel tovarășul Dobrescu a mai ridicat el o dată goga la cineva, în\ntimpul când partidul lupta împotriva secetei după război, când venise aici în\nsat, trimis de plasă, tovarășul Niculae Moromete. El a urlat atunci să sară\nchiaburimea, în mijlocul cui se afla, și l-au lovit să-l omoare pe tovarășul\nNiculae; poate să spună aici care l-au văzut, Dănălache, Geacă și alți\ntovarăși care mai știu. Asta n-ar fi fost nimic dacă tovarășul Dobrescu ar fi\ndeclarat la intrarea lui în partid fapta săvârșită, partidul poate că l-ar fi iertat\nsperând în căirea lui.",
  "– Dar el a mințit și ne-a înșelat pe toți. Iată de ce, după o matură\ngândire, propun să fie sancționat tovarășul Dobrescu, fără a se mai trece,\nconform statutului, prin toate treptele prevăzute, vot de blam și vot de blam\ncu avertisment. Direct excluderea, tovarăși, și prin aceasta organizația se va\ncurați și se va întări și mai mult.\nCei mai mulți crezură, așa cum povestiră mai târziu, că tot ce spusese și\navea să mai spună Isosică în cuvântul lui se hotărâse în pauză acolo în\ncancelarie și că i se dăduse lui sarcina asta. De aceea ei strigară imediat că\nașa era, trebuie dat jos Bilă, și să fie scos pe loc din partid.\n– Am fost eu de față când Bilă era să-l omoare pe tovarășul Niculae, zise\nGeacă ridicându-se în picioare.\n– Bine, zise primul-secretar al regiunii, o să iai dumneata cuvântul și o\nsă spui ce știi.\nȘi ceru liniște. Isosică își continuă apoi cuvântul spunând că cu regret\ntrebuie să arate aici că nici tovarășul președinte al comitetului executiv nu\nși-a făcut datoria cum se cuvine, deși a fost permanent îndrumat de\ntovarășul Niculae Moromete din partea raionului de partid și de tovarășii de\nla sfatul popular raional. Tovarășul președinte a mers tot timpul în coada\nmaselor, lăsându-se influențat de acele elemente neinteresate în predarea\ncotelor și datoriilor către baza de recepție. Una erau sfaturile și îndrumările\ncare i se dădeau și alta era atitudinea tovarășului președinte când lua contact\ncu acei cetățeni recalcitranți aflați sub influența chiaburilor. Tovarășul\npreședinte nu știe ce e autocritica. În cuvântul lui nici n-a fost pomeneală.\nToate acestea trebuie să aibă o cauză, altfel nu se explică atitudinea\nîmpăciuitoare a tovarășului președinte față de greșelile săvârșite. Trebuie să\nse intre mai adânc în aspectele astea ale muncii comitetului executiv, el a\narătat o parte din ele, dar mai sunt și altele mai grave, deocamdată el se\noprește aici cu o privire autocritică din pricină că nici biroul organizației n-a\nîndeplinit până la cap îndrumările tovarășului Niculae, și ale tovarășului\nGhimpețeanu personal, ori de câte ori a fost cazul.\n– Ce n-ai îndeplinit, tovarășe secretar? zise Niculae tăios.\n– Păi din prima zi, răspunse Isosică liniștit, când ați venit\ndumneavoastră, ne-ați atras atenția asupra grâului cu neghină și a plivitului\ncare ar trebui făcut și nu s-a făcut. Tovarășul președinte s-a arătat foarte\ndisprețuitor auzind ce-ați spus și datoria mea era să-i arăt că era o greșeală\ngravă că n-au fost convinși oamenii să iasă și să smulgă neghina.",
  "Niculae se încruntă, dar nu mai zise nimic. Arăta rece și potrivnic la tot\nceea ce spunea vorbitorul, dar primul-secretar regional și trimisul CC.\narătau mulțumiți, era vizibil că desfășurarea ședinței începea să le placă. O\nmână se ridică aproape în aceeași clipă când secretarul organizației încheie\nși o voce se auzi imediat după a lui:\n– Cer cuvântul.\nEra Vasile al Moașei din Cotocești.\n– Și eu, se auzi o voce lângă el și posesorul ei se ridică chiar în picioare.\nEra celălalt fost utemist, Ion al lui Ripitel. După el se auziră și alte\nglasuri și alte mâini țâșniră în semiîntunericul de prin fundul sălii și cerură\nsă li se dea și lor cuvântul. Se mai înscrie cineva? se puse întrebarea de la\nprezidiu. Se mai înscriseră doi: Bilă din nou și Mantaroșie cel din urmă.\nAvea să plătească scump mai târziu Mantaroșie această prudență, vorbind\nultimul, când îi era foarte lesne să vadă în ce direcție se îndreptau\nevenimentele; fu scos fără menajamente de la moară și numit în loc de\nreferent la sfat, cum i se promisese, șef de tarla și, ca să nu fie scos și de\nacolo, trebui să tacă și să se arate mulțumit. Fântână continua să lipsească\nde la această ședință.\n– Ai cuvântul, tovarășe, i se spuse lui Vasile după ce înscrierile se\nterminară.\nȘi, ca și mai înainte când vorbise Isosică, se lăsă o liniște atât de mare că\nnu se mai auzea în sala de clasă decât murmurul de afară al ploii; în lumina\npetromaxului, trupul subțire al lui Vasile părea înalt din pricina umbrelor\nîncăperii și i se vedeau palmele mari ieșindu-i din mânecile albe ale\ncămășii; nu știa ce să facă cu ele și, foarte liniștit, le puse pe colțul băncii ca\npe niște unelte și se răzimă în ele.\nVasile începu apoi imediat să vorbească și până își găsi suflul, tușind de\ncâteva ori, zise că el era de acord cu ce-a spus aici tovarășul Isosică în ceea\nce îl privea pe Bilă, că adică Bilă nu merita să mai rămână în partid după\ncele întâmplate și mai ales dacă e adevărat că n-a declarat la adeziunea lui\ncă a fost un element decăzut în perioada secetei… El e pentru propunerea\nde excludere fără să se mai treacă prin treptele statutare, ca unul ce fiind\ndemascat pentru trecutul lui, să i se dea lui domnu Bilă direct sancțiunea\nmaximă.\n– Mă chiamă Dobrescu, stimate tovarășe Vasile, zise Bilă ridicându-se\ncu blândețe de la colțul prezidiului și vorbind cu o uimitoare liniște și\nînțelepciune în glasul lui parcă plin de milă față de toți, atât de mare părea",
  "să-i fie înțelegerea. Nu înseamnă, continuă el, că dacă chiaburii și-au pus de\ngând, prin intermediul altora, să mă umple pe mine de noroi, eu o să mă las\nsă fiu umplut cu noroi. Știu și eu anumite lucruri, sunt informat, tovarășe\nVasile, nu te pripi dumneata să mi te adresezi cu porecla, că nu s-a ajuns\npână acolo.\n– Când o să ai iar cuvântul o să răspunzi și să spui ce știi, zise Vasile la\nfel de liniștit, deocamdată eu mă iau după fapte și faptele sunt astea,\ntovarășe Dobrescu.\n– Mulțumesc, zise Bilă trist și se reașeză.\n– Am spus, continuă Vasile stând mereu proptit în palmele lui late, că în\nchestiunea la care s-a dedat tovarășul Isosică privitor la tovarășul Dobrescu,\nsunt de acord și n-am ce adăuga, dar în chestiunea a doua cu tovarășul\npreședinte al comitetului executiv, sunt în total dezacord. El a vorbit aici de\nfloricele și de câinele prin apă, dar tot așa a făcut și el cu tovarășul\nPlotoagă.\nDe ce? continuase Vasile explicând pricinile pentru care Isosică se\narătase atât de blând cu președintele. Fiindcă în realitate Plotoagă nu mai\nmerita să rămână în fruntea satului atâta timp cât câțiva tovarăși știu absolut\nde bine cine e tovarășul Plotoagă și el, Vasile, o să spună aici în fața\norganizației cu de-amănuntul faptele lui din trecut și cum s-a ascuns și el în\norganizație ca om direct al celui mai mare exploatator din câți s-au văzut,\nNăstase Rădulescu și fiii lui, cei mai chiaburi din câți există, ciomăgarii și\nhoții din comuna Siliștea-Gumești.\n– Astă-iarnă, în ziua când era vorba să începem acțiunea pentru\nformarea unui comitet de inițiativă pentru atragerea în geace, a venit la\nmine în casă domnul Dan, vărul meu. O săi spun eu acum pe ei cine sunt, că\nnimeni nu știe și crede că mai vorbește lumea, muierile, și n-o fi chiar așa,\ncă l-o omorât pe tata cu bătaia și pe mama au lăsat-o să zacă fără nici un\najutor, deși era sora lui. Să zicem că nu e adevărat, dar ce-o să vă spun eu\nacuma e trăit de mine, nu e nevoie să întrebăm babele să aflăm ce-a fost.\nDomnul Dan a vrut să mă omoare cu cuțitul, el și cu frati-său Ștefan, că de\nce să dau eu pământul la colhoz care nu e al meu, am martor pe tovarășa\nsecretară a raionului U.T.M., era la mine în casă. Pământul ăsta de care\nzicea domnul Dan era al meu, de la mama, și pentru locul de casă le-am\nmuncit ani de zile ca să nu mă considere nici până în ziua de azi plătit. Dar\neu sunt om mare, mai știu eu să și rabd, am făcut armata și am învățat să\ntrag cu mitraliera și cu tunul de 110, nu mi-e frică mie de unul sau de altul,",
  "dar un copil ce știe? Când era fata mea de trei ani, se ducea vara la ușa lor și\nnu le făcea nimic, sta și ea pe prag și se uita la ei cum mănâncă, fiindcă un\ncopil când e mic e ca o pisică, n-are ce mânca acasă sau nu se satură, se\nduce și el unde vede cu ochii. Și într-o zi se întoarce prin grădină cu\nlacrimile șiroaie și o întreb eu: ce e, tată, de ce plângi, că nu vrea să spună,\nși când mă uit eu mai bine îi văd urechea plină de sânge, așa cum ți-ai vârî\nunghia unde e cercelul fetelor și m-am dus cu ea de mână la ei. „Ce v-a\nfăcut vouă, zic, copilul ăsta de v-ați bătut joc de el?“ „Să nu-l trimeți, zice\ndomnul Dan, să întindă mâna pe la porțile oamenilor, că nu sunteți neam de\nmilogi, s-o învățați să cerșească.“ „N-am trimis-o noi“, zic. „Nu, c-om fi\ntrimis-o noi, zice, că nu putea ea să vie singură dacă n-o învăța cineva.“ Și\nsă zică că avea atunci ceva cu noi, că aș fi fost înscris în U.T.M., dar nu\neram, fiindcă abia în armată m-am înscris! Știa că n-am cu ce ara, că n-\naveam vitele mele cum n-am nici acuma, și că sunt la cheremul lor. Lumea\na sărăcit după război și nu-ți dă nimeni să ari și să semeni, că abia poate\npentru el. Și atunci m-am hotărât eu că geace-ul ar fi salvarea noastră și a\naltora care tot așa ca noi găsesc că cooperativizarea agriculturii, bun înțeles\nprin liberul consimțământ, ne scapă de exploatarea chiaburească și ne dă și\nnouă posibilitatea să trăim liberi. Și aici a venit tovarășul președinte\nPlotoagă și a sabotat în mod conștient, știind că noi vrem, atâția câți eram,\ntreizeci sau patruzeci. De ce a sabotat el? Am să spun mai pe urmă. Să ne\nîntoarcem la dimineața când noi am vrut s-o luăm de la cap cu comitetul de\ninițiativă și m-am pomenit în casă cu domnul Dan și Ștefan. „Bună\ndimineața, vere, zice, am auzit că iar vreai să dai pământul la colhoz.“\nIntraseră în casă cu zăpada pe ei parcă intraseră în grajd și nevastă-mea s-a\nfăcut roșie: cum să intre ei așa în casă ca la niște țigani? Și le-a spus că a\nmai văzut și ea oameni, dar așa fără nici un simț în ei, n-a mai văzut. „S-a\nboierit cocoana, a zis atunci Dan, e lene să dea cu mătura.“ Și atunci i-a\nspus și nevastă-mea: „D-aia au fugit de la tine din casă trei fete, că le-a fost\nscârbă să dea cu mătura în urma ta. Iar altele nici nu se uită la tine“. Asta n-\na răbdat-o el, că era adevărat și toată lumea știa că o ceruse cu un an înainte\npe Didina lui Palici și Didina pe urmă a plecat din sat, a intrat într-o fabrică\nși se auzea că dădea la facultate fără frecvență. Nu vrusese să intre în\nneamul lor. „Da, zice el, am auzit și eu că domnișoara Palici a intrat la\nfacultatea de prostologie. Regret foarte mult că nu m-a luat, intram amândoi\nla facultate, luam diplome de prostologi. Oho! zice, ce-am să încalic eu o\ndată pe bălana și ce pinteni o să-i dau când o să-i văd pe comuniști",
  "dărâmați. Vin ei americanii încoa’, și dacă n-o să-i adun eu pe toți\nprostologii lângă Cotigeoaia și o să pun mitraliera în ei, or să muște țărâna\ncu sânge.“ „Vezi să n-o muști tu până atunci“, zice nevastă-mea, și atunci o\ndată a sărit de pe pat, a înjurat-o pe nevastă-mea și a plesnit-o cu dosul\npalmei peste ochi. M-am uitat și eu la ea și când am văzut-o galbenă la față\ni-am spus lui Dan: „Mă, zic, de ce dai tu în nevastă-mea? Ce ți-a făcut ea ție\nde dai în ea?“ Și am sărit la el, dar aveam mâinile goale și el avea cuțitul în\nbuzunar, l-a scos și sta cu el în mână să mă taie. A sărit și Ștefan tot la mine\nși mă ținea de mâini. Ăsta e domnul Dan, la fel ca și tat-său, și când am\nvenit la sfat și i-am spus tovarășului Plotoagă, a dat din umeri, că n-are ce\nsă-mi facă. Și mă întorc acum și spun de ce a dat el din umeri și toată\nactivitatea lui cum apare în legătură cu geace și acum cu strângerea recoltei.\nȘi vorbitorul se întoarse iar cu ani în urmă și povesti întâlnirea de după\nrăzboi care avusese loc acasă la Aristide și cum discutaseră ei acolo ce\noameni de încredere să „văpsească“ pentru a nu scăpa satul din mâinile lor\nde exploatatori în anii care aveau să urmeze. Vorbitorul fusese de față când\nNăstase a spus să fie chemat Plotoagă la el să-i dea ordin să se facă\ncomunist, să se înscrie în partid și să ajungă primar.\n– Eu vreau să-i pun tovarășului Plotoagă întrebarea, continuase Vasile,\ndacă tovarășul Plotoagă a declarat când a intrat în partid, că a fost omul de\nîncredere al chiaburilor, dacă din momentul ce se înscrie în partid a rupt-o\ncu ei. Dacă el a declarat asta, atunci tot ce învinuiri i-am adus pe direcția\nasta, nu mai sunt valabile și am încetat să i le mai aduc. Dar el nu poate să\nzică pentru că n-a declarat nimic, tovarăși, ca și Bilă, a mințit partidul,\nsperând că nimeni nu știe cine e și ce joc face el, îndeplinind funcția de\npreședinte al comitetului executiv.\nȘi cu aceasta, Vasile se așeză. Tot ceea ce spusese el produse asupra\norganizației și asupra prezidiului un efect covârșitor, nu atât prin faptul că\ndezvăluirile sale zdrobeau pe cineva, cât mai ales prin afirmarea forței lui,\ncât de bine vorbise și cât de stăpân se arătase că era pe sine și pe\nevenimentele prin care viața lui trecuse, neștiute de nimeni până atunci.\nUrmară ceilalți la cuvânt și începu după aceea o bătălie pierdută, care\ndură însă ceasuri întregi, până pe la miezul nopții. Zadarnic au încercat unii\ndin ei să-l apere pe Plotoagă, se povestea mai târziu, Vasile îi aștepta de la\nlocul lui pe fiecare să ia cuvântul și după ce terminau, se ridica în picioare\nși cerea prezidiului să-i pună ăluia o întrebare. Ei, și cu sistemul ăsta îi\nzăpăcea pe toți, fiindcă nu se știe de unde dracu le aflase el pe toate și le",
  "ținea minte. Pe Arghirescu spre exemplu l-a întrebat când a primit el noul\nplan de încasări și ce măsuri s-au prevăzut în sarcina sfatului popular în\nvederea îndeplinirii lui și dacă s-au executat măsurile respective. Nu se\nexecutaseră. De ce? Când s-a primit planul? La întâi ianuarie. Și acum în\ncâte suntem? În 25 august. Aproape opt luni. S-au luat declarații de la\nfiecare, că se obligă să plătească impozitele care le revin? Nu s-au luat. Cât\navea de dat domnul Năstase? O sută optzeci de mii. A dat vreun leu? N-a\ndat. (Și aici toată adunarea fluierase și se făcuse zarvă mare, din momentul\nacela fusese gata cu Plotoagă, nimeni nu mai credea că o să mai vie a doua\nzi la sfat.) Iar Vasile strigase că nici n-o să dea domnul Năstase o sută\noptzeci de mii, nici el și nici ceilalți chiaburi ai comunei și nici Arghirescu\nn-o să-i încaseze, câtă vreme tovarășul Plotoagă era acolo ca președinte al\ncomitetului executiv și îl ferea pe domnul Năstase și pe fi-său Dan și pe toți\nbogătașii satului cu spatele lui lat… Arghirescu, ca să scape, o lăsase moartă\ncu apărarea președintelui, dădea vina pe el că ține hârtiile încuiate în\nbirou…\nȘi astfel luă sfârșit această ședință care îl aducea pe acest Vasile la\nordinea zilei și nimeni, în afară de Isosică, nu-și dădu seama atunci că o\ndată cu ieșirea acestuia din umbră începea pentru sat o nouă perioadă de\nzvârcolire care avea să dureze mai bine de zece ani, la sfârșitul cărora\npământul tuturor, cu vitele mari și uneltele agricole, aveau să fie\ncooperativizate. El însă, Vasile, avea să continue, cu unele întreruperi, să\nrămână în fruntea satului și după această perioadă…\nPe la orele trei dimineața Isosică se întorcea acasă cu Ciulea. Luase și ea\nparte la această ședință. În general lipsea, îi ajungea că se ducea el. Multă\nvreme merseră unul lângă altul fără să-și spună nimic.\n– Ai văzut, zise ea apoi întru târziu, că ăsta a fost firul, pe care l-am\nprins eu? Cum a mers acasă cu Vasile?\n– N-a mers prea ușor, zise Isosică, din pricina Florichii, muierea aia a lui\nmică. E deșteaptă, dar nu știe să uite, n-o să facă bine Vasile dacă o să se ia\nprea mult după ea.\n– D-aia el nici nu-i spune tot, zise Ciulea.\n– De ce crezi?\n– O știu eu pe Florica lui Ciupăgeanu, dacă Vasile i-ar fi spus până unde\na ajuns el pe linie de U.T.M., nici n-ai mai fi putut tu să le calci pragul și să\nstai de vorbă cu el. Te-ar fi dat afară. El nu cred că s-a mirat că l-ai propus\ntu președinte, dar Florichii cred că i-a bătut inima ca un ciocan când te-a",
  "auzit… Fiindcă nu știa ce știa Vasile! Fiindcă dacă ar fi știut l-ar fi sfătuit să\ntragă și în tine tare și să te dărâme. Și cine știe ce-ar fi ieșit, că muierile nu\nștiu ce este puterea, pe care n-o poți avea singur și trebuie s-o împărți cu\nalții dacă vrei să nu cazi repede…\n– Crezi că nu i-a spus el ce mi-ai spus tu mie, că a ajuns până la\npreședintele regiunii în audiență? Crezi că nu i-a spus el așa o ispravă\nformidabilă că președintele sfatului popular regional e rudă cu fata aia care\nl-a sprijinit pe Vasile să intre în partid, de la raionul U.T.M?! Mira-m-ași!…\nDar ia spune, cum ai prins tu firul, că am uitat să te întreb: care a fost\nprimul fapt care te-a ghidat?\n– A, făcu Ciulea! Nu ți-am spus? Într-o zi am aflat că Vasile nu e acasă,\nadică nu e în sat, fusese văzut la gară așteptând cursa de Turnu. Unde se\nputea duce? La raion sau la regiune, și cum știam că e prieten cu secretara\nU.T.M., poate mai precis la U.T.M…. Și atunci mi-a venit în minte să aflu\nce e cu fata asta, cine e, de unde vine, ce rude are, cine sunt rudele, și atunci\nam aflat că președintele sfatului popular al regiunii e unchiul ei!… Am\nplecat la Turnu și acolo am aflat de la Bâznae că Vasile fusese văzut prin\nTurnu cu fata asta. Era clar pentru mine… utemista, nereușind prin al lu’\nMoromete să-și impună omul ei, în întâlnirea de pe câmp în prima zi a\nsecerișului, s-a dus cu Vasile în audiență la unchi-său…\n– Și fetei ășteia de la U.T.M. ce mama dracului i-a cășunat pe Vasile?\n– Nu știu! E omul ei! I-o fi plăcând de el!\n– Bine, și Zdroncan de ce ne-a trădat? De ce i-a spus el lui Vasile despre\n„Operațiunea Cotigeoaia“? Ce interes avea?\n– Păi Zdroncan știa înaintea mea de legătura asta a lui Vasile cu fata și\nprin fată cu președintele regional, și s-a gândit și el că, de… Dar audiența a\navut loc după ce i-a spus el lui Vasile ce vreți voi să-i faceți lui Fântână.\nNumai simpla legătură l-a făcut pe Zdroncan să-i divulge lui Vasile\nsecretul…\n– Norocul lui Vasile, gemu Isosică intrând în curte, a fost Bilă și prostia\nlui Nae Marinescu! Că altfel, cu toată legătura lui, mai avea el de așteptat…\nȘi cei doi soți continuară să discute în același fel până se culcară, atât de\nobosiți totuși amândoi că uitară adevăratele cauze care îl aduseseră pe\nVasile la suprafață, de care se temuseră și ei, intensificarea luptei de\ndesființare a celor bogați din sat, părându-li-se acum că Nae Marinescu, și\ncă Bilă, și că Zdroncan…",
  "IX\nVasile fu numit președinte al comitetului executiv chiar a doua zi,\nfiindcă în anumite situații schimbările acestea se operează fără formalități\nde prisos și cu o rapiditate uluitoare. Bilă fu exclus din partid și Plotoagă\nsancționat cu vot de blam. La a doua abatere urma avertismentul și apoi\nexcluderea, dar nemaifiind președinte această amenințare n-avea nici un\nsens și pe urmă poți fi exclus și direct dacă ajungi în situația lui Bilă,\ntreptele statutare nu sunt un obstacol de netrecut. Noroc că Plotoagă avea\npământul lui și putea acum să-și vadă de plugărie, mai ales că nu avea chiar\npuțin, nu era adică „sărac“, cum se trecuse el în dosarul de membru de\npartid în autobiografia pe care și-o scrisese.\nVasile luă foarte minuțios de la el în primire toate scriptele și după ce îi\npetrecu pe activiștii care veniseră de dimineață să-l pună în funcție (venise\nchiar președintele sfatului popular raional), se întoarse în biroul său, încuie\nsertarul și dulapul cu cheile și ieși și intră peste Zdroncan.\n– Să trăiești, tovarășe președinte, zise Zdroncan respectuos, continuând\nînsă să-și vadă de scris. Ai nevoie de mine?\nVasile se aplecă și se răzimă de bara de lemn ca orice țăran și stătu astfel\npe gânduri câteva clipe lungi.\n– Mă Zdroncane, ia vin’ puțin încoace! zise el în cele din urmă.\nȘi ieșiră amândoi, și Vasile o luă spre biroul pe care era scris\n„președinte“, deschise ușa și rămase în picioare mergând agale încoace și\nîncolo în bocancii și pantalonii lui ușori din piele de drac.\n– Ce crezi tu că trebuie să fac eu acuma, Zdroncane? zise Vasile. Primul\nlucru pe care ar trebui să-l fac?\n– Nu știu, zise Zdroncan, eu ce-am știut ți-am spus și când o să mai știu\nceva, o să-ți mai spun. I-am spus și lui cumnatu-meu Plotoagă că mai bine\nar fi făcut dacă se împăca cu dumneata și i-am spus și de ce, dar dacă omul\na fost sincer și mi-a spus și el?\n– Ei, ce ți-a spus?, zise Vasile.\n– Măi Zdroncane, zice, dacă ași putea, m-ași împăca, dar numai când\nmă gândesc văd roșu.\n– Și de ce, mă, Zdroncane, că doar nu i-am făcut nimic! zise Vasile fără\nsă se mire prea tare.\nParcă era singurul lucru care încetase să-l mai mire încă de mult? El\ncare fusese un băiat sărac și trăise greu, să nu poată tocmai el să intre în",
  "partid și să trebuiască să lupte ca să fie primit?\n– Asta chiar că nu știu, zise Zdroncan, mai bine întreabă-l pe Isosică,\nfiindcă văz că te-ai înțeles bine cu el. Felicitările mele.\nEra un reproș că divulgându-i ceea ce știuse, Vasile nu-și îndreptase\ntotuși lupta contra lui Isosică și să-l fi cruțat deci pe Plotoagă?\n– Va să zică nu-ți trece prin cap care ar fi primul lucru pe care ar trebui\nsă-l fac eu în calitatea mea de președinte? zise Vasile ocolind reproșul.\n– Nu, nu-mi trece, zise Zdroncan.\n– Bine, ai să vezi.\nIsosică plecase la raion de dimineață, și spusese că se întoarce peste\ncâteva zile, avea multe de făcut acolo. După-prânz pe la ora cinci, fură\nvăzuți Năstase Rădulescu și Dan intrând în clădirea sfatului și apoi în biroul\npreședintelui. Vasile dăduse ordin să vie și aceștia veniseră. Câteva minute\nmai târziu sosi pe-acolo ca din întâmplare și plutonierul Moise. Dar el intră,\ncum avea obiceiul când venea la sfat, în biroul lui Zdroncan și începu să\nrăsfoiască pe gratis ziarele și revistele altora. Paznicul de afară care văzuse\nși auzise prin fereastra deschisă povesti apoi în sat cum se desfășuraseră\nlucrurile acolo în biroul președintelui. Vasile se ridicase în picioare la\nintrarea celor doi și le dăduse apoi scaune și le zisese să ia loc, că avea ceva\nsă le spună.\n– Și nu putuși să aștepți pe-a doua zi? zise bătrânul Năstase negru de o\numilință disperată pe care nu putea să și-o înfrângă, deși făcea eforturi\nvizibile să se uite în altă parte și să nu-l vadă pe Vasile instalat în partea\ncealaltă a biroului. Crezi că nu știm noi de ieri-seară, înaintea ta, că a venit\nun ordin să te pună pe tine moț? Nu era nevoie să ne chemi aici chiar îndată,\nputeai și tu să mai aștepți trei-patru zile, să nu râdă lumea de tine.\n– M-am gândit și eu, zise Vasile, să aștept o zi, două, dar pe urmă mi-am\nzis că am așteptat destul până am pus mâna pe voi. Nici nu știți cât am\nașteptat și câte am înghițit, de câte ori era gata să mă dau bătut și să fug din\nsat. Acuma am pus mâna pe voi.\n– Și ce-o să ne faci? exclamă Năstase disprețuitor.\nÎn clipa aceea Vasile se aplecă și îl plesni pe bătrân atât de năprasnic\npeste față încât îl lungi pe podea cu scaun cu tot.\n– Sări, domnule Dan, să-ți aperi tatăl căzut la pământ! șopti președintele\nieșind de după birou și uitându-se la vărul său cu un ochi arzând rece de o\nură de nevindecat. Aveai un cuțit, nu-l mai porți la tine?",
  "Într-o clipită Dan avu scaunul în mână și îi dădu lui Vasile cu el în cap.\nCăzură amândoi, dar Vasile se ridică îndată, în timp ce Dan se perpelea pe\njos. Fusese el însuși lovit undeva, dar când și în ce fel? Vasile îl lăsă să se\nperpelească, îl ridică pe Năstase și îl puse pe scaun. Bătrânului îi curgea\nsânge din nas, i se făcuse cămașa roșie.\n– Închină-te la Dumnezeu, zise Vasile gâfâind, ai să mori pe-acolo pe\nunde am să te trimit eu și din averea și din tot ce ai tu o să se aleagă praful.\nN-am să dorm ca lumea până n-am să vă stârpesc pe toți din rădăcină, dar o\nsă încep cu tine, ca rudă ce-mi ești…\nAlarmați de paznic, Zdroncan și plutonierul Moise intrară înăuntru.\n– Cine v-a dat voie să intrați aici fără să bateți în ușă? strigă Vasile\nfurios. Afară!\nPe urmă se liniști:\n– Plutonier Moise, zise el, iai pe ăștia pe-amândoi și cu Arghirescu\nmergi cu ei acasă să plătească o sută optzeci de mii de lei impozit. Dacă nu\nplătesc, luați-le tot grâul și îl trimiteți la baza de recepție contra chitanță. Să\nse cerceteze pe urmă exact cât pământ au și îi dăm în judecată pentru că au\nindus în eroare sfatul popular nedeclarând suprafețele de pe care au strâns\nrecolta. Fiind chiaburi înrăiți și periculoși, îi trimiți pe urmă cu escortă la\nraion pe bază de declarații de la toți pe care i-au omorât ăștia cu măciucile\nîn viața lor.\nPlutonierul Moise îi făcu semn bătrânului să se șteargă pe față și pe gât\nde sânge, dar acesta parcă surzise, părea cu adevărat cu totul străin de ceea\nce se petrecea în jurul lui și se ridică foarte grăbit și aferat să plece de-\nacolo. Dan însă nu-și revenea din lovitura primită. Fusese atins undeva, în\nburtă sau între picioare, fiindcă mâinile și bustul le mișca fără greutate. Îi\ncurgea sudoarea în șiroaie și arăta vinețiu, așa de tare îl secase.\n– Mi-a spus cineva că așa trebuia să-ți fac când ai scos cuțitul la mine în\ncasă, după ce ai plesnit-o pe nevastă-mea, îi explică Vasile, dar nu m-am\ngândit. Să dai tu în nevasta mea, murmură el deodată cu alt glas și în\naceeași clipă îl și cârpi pe Dan ca și pe bătrân mai înainte și îl întinse\nfulgerător cu spinarea pe podea. Am venit atunci la tovarășul plutonier\nMoise și i-am relatat cazul și tovarășul plutonier mi-a spus că, neexistând\ndovezi, n-are ce-mi face. Poftim dovezile, tovarășe plutonier, exclamă\nVasile sarcastic, să declare domnul Dan că n-a intrat el în casa mea cu\ncuțitul, cu frati-său și mi-a bătut nevasta. Să îndrăznească să mintă. Îi iai",
  "declarație și lui și lui domnul Ștefan și le aduci la mine. Dă-i ăstuia afară să\nse spele să nu-mi facă mie bâlci prin sat cu sângele lui puturos pe cămașă.\n– Vere, mârâi Dan ridicându-se de jos, de astă dată sigur pe sine – ai fi\nzis că palma care îl lungise avusese în mod bizar un efect înviorător – fă-ne\ntu nouă cel mai mare rău pe care poți să ni-l faci, că dacă venim noi și\ncădeți voi, să nu-ți pară rău că nu l-ai făcut…\n– Să fii liniștit în privința asta, îl asigură Vasile, n-o să-mi pară rău de\nnimic și o să mă străduiesc de așa manieră încât piatră pe piatră n-o să mai\ngăsiți când o să vă întoarceți. Dacă o să vă mai întoarceți!\nȘi făcu semn din cap să fie scoși afară de-acolo. Plutonierul ieși cu cei\ndoi și în aceeași zi le făcu acte de dare în judecată și îi trimise la raion sub\nstare de arest: înșelaseră autoritățile la arie, nu declaraseră suprafețele și\ncantitățile exacte; și nu plătiseră mai nimic din cele o sută optzeci de mii de\nlei impozite, câte le aveau înscrise pe rol. Pe Ștefan însă nu-l prinseră,\nfugise la timp de-acasă și nu mai reveni niciodată în sat…\nX\nPrintre hotărârile luate în ședința organizației, în afară de excluderea lui\nBilă din partid și sancționarea cu vot de blam dată lui Plotoagă, mai era una\nconsiderată de primul secretar Ghimpețeanu ca foarte importantă și anume\nformarea unei comisii locale care să meargă în zilele următoare prin sat și\nsă strângă în căruțe cotele celor care fugiseră cu ele de pe arie și credeau ei\ncă au să rămână fără să le dea. Era, de altfel, zise el, și ultima sarcină pe\ncare o mai avea de îndeplinit în satul său natal Moromete, după care putea\nsă se întoarcă liniștit la raion și cu asta să se considere ca încheiată, în fapt,\ncampania de strângerea recoltei din anul acela. Instrucțiunile prevedeau ca\naceastă comisie să fie formată din organizațiile de masă, în special din\nFrontul Plugarilor și chiar și din oameni așa, mai respectați din sat, și să\nfacă parte bineînțeles din ea și membri de partid, ca să-și atingă scopul:\nadică de la chiaburi să ia cereale în contul impozitelor și de la ceilalți\nrestanțele. S-o conducă, firește, președintele sfatului și tovarășul Moromete\nsă-i îndrume să iasă totul bine…\nNiculae dormi târziu după ce se întoarse de la ședință și până se sculă și\nse îmbrăcă se făcu prânzul, nu mai plecă de-acasă, încât instalarea lui Vasile\nse făcu în lipsa lui.",
  "– Sarcina mea s-a cam încheiat, zise el adresându-se tatălui, mâine sau\npoimâine plec. Bine că s-a terminat, o să-l aveți acum președinte pe Vasile,\nsingur spuneai că e un om…\n– Când am spus eu? se apără Moromete.\n– În ziua când am început secerișul, și mi-ai povestit la capul locului\ncum l-a omorât Năstase pe tatăl lui Vasile și alte istorii de același gen.\n– Bine că știi tu istorii de alt gen, zise Mormete supărat și ca niciodată\npână atunci se arătă foarte puțin dornic de discuție, se ridică și se pierdu pe\nundeva prin grădină.\nSpre seară Niculae se duse pe la sfat și îl găsi pe Vasile acolo.\n– S-a operat, zise Zdroncan, de dimineață pe la doișpe, o schimbare în\nsânul comitetului executiv. Am trimes pe tâmpitu ăsta de Ilie Micu să vă\ncheme și n-a știut ce să spună, că nea Ilie Moromete n-a vrut să te scoale,\nzicea că dormi, și îl arătă cu capul pe acel Ilie Micu, care nu știuse ce să\nspună.\n– Foarte bine, zise Niculae, știam că o să vină Vasile.\n– Ei, uite-l pe tovarășul Vasile, continuă Zdroncan, noul președinte.\nNiculae se uită pe sub sprâncene la cel numit, care era acolea și câtva\ntimp nu zise nimic.\n– A și băgat spaima în chiaburi, zise acel Ilie Micu, care era într-adevăr\nun om mic de tot, aproape un pitic, ședea la un colț al mesei lui Zdroncan și\nsorta niște scrisori.\nEra chiar pitic, mic și spân, îndeplinea funcția de curier, dar demult,\ndinainte de război, îi plăcea lui Valache să-și aprindă țigara de la el\nridicându-l cu trup cu tot până la gură. El ducea toate scrisorile prin sat și\nera foarte bățos, nu aștepta să vie omul până la poartă după ce îl striga, îi\narunca plicul peste gard și își vedea de drum spunând că el n-are timp de\npierdut, îl așteaptă dom’ primar și dom’ notar… Acum îl degradaseră pe Ilie\nMicu, nu se știa sigur dacă i se mai dădea sau nu leafă de curier și nici prin\nsat nu mai era văzut în fiecare zi, ca pe vremuri.\n– Taci, mă, din gură, Ilie, că dacă te prind că mai spui ceva de oricine-ar\nfi, te dau afară, zise Zdroncan. Ia du-te mai bine și adu apă, uite cana ici,\nspal-o nițel, fire-al dracu’, vezi c-a băut Arghirescu din ea și miroase a\nusturoi. Că și ăsta, al dracu’, parcă n-ar mai găsi altceva ce să mai mănânce.\n– Ia vino, tovarășe președinte, zise Niculae adresându-se lui Vasile,\nIsosică unde e? Ia să se ducă cineva să-l cheme.",
  "– Isosică?! exclamă Zdroncan. Cred că la ora asta stă la discuție cu\nFântână pe la Pălămida au plecat amândoi de dimineață, cred că s-au\nîntâlnit în tren, dacă nu cumva bărbosul l-o fi aruncat jos din tren, aflăm\nnoi!\n– Adevărat, zise Niculae, de ce n-a venit Fântână la ședință aseară?\n– Nici Isosică n-a crezut că o să se prindă, dar a încercat și i-a reușit\nperfect, zise Zdroncan. L-a trimes pe Enache al Cârstichii să-i spună\nlipoveanului că ședința are loc la ora nouă seara, și nu la cinci cum a fost.\n– Și Fântână a crezut?\n– N-a fost numai asta, zise Zdroncan ștergându-și penița pe cap și\npunând-o apoi pe suport, a venit tocmai atunci și nepotul lui și i-a spus că\npoate să-l prindă la moară pe Ștefan al lui Năstase. Fântână era montat rău\nde muierea lui că s-a făcut Marioara de râs din pricina ăluia și când a auzit\nașa a venit la moară, l-a lăsat pe Ștefan să plece cu căruța și când a luat-o\năla la dreapta s-a urcat peste el cu nepotu-său, că ăsta venise cu căruța cu\ncoviltir de frica ploii, l-au dat peste cap și l-au dus spre Cotigeoaia. „Bine,\nmă, zice bărbosul, de ce te-ai apucat tu să umpli satul că te întâlnești în\npădure cu fata mea, ce fel de flăcău ești tu?“ „Nea Adame, zise Ștefan, eu n-\nam suflat o vorbă, poate Marioara să fi spus ceva.“ „Cum Marioara, zice\năsta, ai mai pomenit tu ca o fată să bată singură toba și să se facă de râs că\nse întâlnește în pădure cu un flăcău?“ „Nu știu cine a spus, zice Ștefan, că\ndacă află tata mă dă afară din casă.“ „Va să zică nu vrei să juri, zice ăsta, ți-\ne frică să minți! Ei lasă că-ți arăt eu ție.“ „Nea Adame, uite jur că n-am\nsuflat nimănui o vorbă, crede-mă, ce dracu, am făcut și eu armata, nu mai\nsunt un prost…“ „Bine, zise Fântână, atunci de ce când ai băgat de seamă\ncă s-a aflat n-ai zis că nu e adevărat? Și după una și alta te-ai mai apucat să\nși minți, că n-a fost vorba de însurătoare.“ „Nea Adame, n-a fost vorba de\nabsolut nimic, nici măcar să zici că am schimbat așa o vorbă, nici n-am\nvăzut-o în ziua aia care zice lumea că a rămas cu mine în pădure. Cheam-o\naici și ai să vezi că nu mint.“ „Atunci lumea de ce vorbește?“ „Dracu s-o ia\nde lume, zău că nu știu de ce, uite poți să mă și bați, că nu știu nimic.“\n„Bine, zise bărbosul. Dar dacă cu începere de mâine, n-o să spui la oricine\nte-ntreabă exact cum mi-ai spus mie aici, atunci să știi că pun eu iar mâna\npe tine și pastele și clopotnița mă-tii care te-a mai făcut.“ Seara la nouă vine\nFântână la școală la ședință și dă de Ilie al lui Leoașcă cu ușa închisă care\nnu vrea să-i dea drumu înăuntru. Ordin expre de la Comitetul Central. Ei, să\nfi auzit înjurături de dimineață când a venit bărbosul pe aici și a aflat cine a",
  "dat de fapt ordinul ăsta și mai ales la ce oră a început ședința, încheie\nZdroncan. Unii zic că eu înjur. Eu nu înjur decât cum zicea alde tata: …\noasele în… sau: fir-ai al dracu’, sau lua-te-ar dracii! Ei, să-l fi auzit voi pe\nFântână de dimineață, mai zise Zdroncan cu dinții lui zâmbați, sticlind de\nîncântare.\n– Dar dumneata de unde știi, domnule Pisică, zise Ilie Micu cu respect,\nspunându-i pe numele adevărat lui Zdroncan, nume cu care semna el foarte\nîncogârlițat și cu o coadă lungă de jumătate de pagină actele legale ce\nemanau de la sfatul popular.\nZdroncan, deși evident flatat de respectul lui Ilie Micu, nu catadicsi\ntotuși să-i răspundă și continuă explicând de ce Isosică se grăbise prin\nurmare să prindă de dimineață trenul de șase spre Pălămida. E drept că era\nadevărat că avea el și ceva de aranjat pe la direcția morăritului… Și de felul\ncum pronunță secretarul sfatului această ultimă frază se văzu numaidecât că\nnici nu știa ceva precis în legătură cu plecarea celor doi la Pălămida și unde\navea fiecare din ei treabă.\nNiculae spuse că în cazul ăsta să poftească Zdroncan cu președintele la\no ședință pe care s-o țină câteșitrei în legătură cu comisia; mâine dimineață\ntrebuia pornit prin sat și lichidată această lipsă din timpul campaniei. Până\nse ridică Zdroncan și încuie hârtiile, Niculae îi spuse lui Vasile în biroul\nacestuia:\n– Ai vorbit foarte bine aseară în ședință. Dacă te apucai să-mi spui mie\nașa cum ai vrut, când am venit la începutul campaniei, n-ai mai fi obținut\nacelași rezultat.\n– Chiar de-atunci v-am dat dreptate, răspunse Vasile.\nZdroncan tocmai veni și el și ședința restrânsă intră în subiect. Formară\ndouă comisii. Căzură apoi de acord că trebuia chemat imediat\nîmputernicitul comitetului de stat pentru colectarea produselor agricole și să\ni se dea sarcina să adune mâine dimineață la sfat pe membrii celor două\ncomisii: una avea s-o conducă Maxim al lui Pătăleață, electricianul\ncomunei, și să meargă cu ei și Mantaroșie, și alta avea s-o conducă chiar\nnoul președinte, să împartă adică satul în două și să se termine acțiunea în\ncâteva zile.\nÎmputernicitul acela veni. Ajutat de curierii și paznicii comunali, el\nplecă să-i anunțe pe cei numiți. Împuternicitul acesta nu era de fapt\naltcineva decât Cristache al lui Cioacă și era vecin chiar cu unul numit în\ncomisie și începu chiar cu el; era chiar Enache al Cârstichii.",
  "– Băgați de seamă, spuse împuternicitul, Cristache al lui Cioacă,\nadresându-se lui Enache al Cârstichii. Dacă vreunul din ei pretinde că n-are,\ncă nu-ș’ ce, că pe partea ailaltă, faceți percheziție și confiscați. Aveți\nîmputernicirea asta de la mine, împuternicitul comitetului de stat pentru\ncolectarea produselor agricole. S-a înțeles?\n– Hai, mă, că știm noi! răspunse Enache tot așa, la plural, cum vorbise și\nCristache.\nDar de fapt nu știau nimic. În viața lor nu făcuseră percheziție și nu\nconfiscaseră ceva cuiva.\n– Maxime, zise împuternicitul când vorbi cu electricianul comunal, bagă\nde seamă, ești șef, îl învesti el. Cu tine stau de vorbă, mai adăugă cu un glas\ncare promitea multe referitor la avantajele acestei învestituri, dar care\ntotodată avea și ceva amenințător, ceea ce dădea de înțeles că există și\ndezavantaje, dacă nu chiar neplăceri.\nAsta depindea de felul cum îl asculta pe el.\n– Hai, mă, că am înțeles eu, protestă și Maxim arătându-i\nîmputernicitului brațele sale desfăcute: chiar așa mă iai? Am și eu cap,\nadăugă, și clătină din cap drept dovadă parcă.\nXI\nA doua zi dimineața Maxim al lui Pătăleață electricianul și Mantaroșie\ncantaragiul erau la sfat. Dar nu veni Enache al Cârstichii, vecinul\nîmputernicitului, și în afară de el nu venise nici un anume Busuioc, membru\nîn Frontul Plugarilor. Din cealaltă echipă veniseră însă toți, și Vasile se\npregătea să plece cu ei.\n– Să se ducă cineva și să-l cheme pe Busuioc și pe Enache al Cârstichii,\nzise el, ce așteptați? Maxime, mai adăugă el, aveți grijă cum intrați în curtea\nomului, explicați-i că nu se poate să nu dea, că a fost o eroare că au fugit de\npe arie, dar acum trebuie îndreptat… Asta în cazul în care vedeți că omul e\ncumsecade și nu prea are el putere economică. Cu chiaburii însă să nu\nintrați în discuție, adăugă el, deși până la ora aceea nu se știa nimic dacă\nvreun chiabur profitase și el de împrejurări și fugise cu grâul de pe arie;\naveau însă impozite de plătit.\n– Pe chiaburi îi executăm, spuse atunci o voce foarte blândă, dar foarte\nhotărâtă și Vasile se uită îndărăt.",
  "Era Bilă. Tocmai sosise și el și auzise ultimele cuvinte ale noului\npreședinte.\n– Îi executăm la sânge, repetă el.\nAvea aerul că nu i se întâmplase nimic alaltăieri, că adică nu fusese\nexclus din partid și că putea mai departe să vie pe la sfat și să fie văzut dând\nsau executând diferite însărcinări ca și înainte. Singurul semn care fu\nobservat la el că suferise marea înfrângere era că nu mai avea creioanele\nacelea în piept, și le scosese pe toate.\n– Mantaroșie, zise Vasile, decât să stai acolo și să sprijini sfatul să nu\ncadă, mai bine te-ai duce să-l chemi pe Enache al Cârstichii și pe Busuioc,\ncă n-avem timp de pierdut.\nNiculae stătea în biroul lui Zdroncan și vorbea la telefon cu raionul de\npartid, Mantaroșie afară, răzimat într-adevăr de una din coloanele clădirii,\nrăsfoia liniștit tabelele de colectare. Arăta foarte vesel Mantaroșie, dar era\ngreu de știut din ce pricină.\n– Gata, imediat, zise Bilă cu un zel indiferent. Ce, ne jucăm de-a baba-\noarba? Proces-verbal, ordin de la raion, așteaptă aici tovarășul președinte\nVasile.\nEra însă ceva de o tristețe care nu se mai ștergea în glasul lui. Fusese\nzdrobit, dăduseră în el ca în fasole, fără nici o milă și nu-și revenea, nu\nputuse sta acasă după ce atâția ani își petrecuse zilele în jurul acestei clădiri\nalbe.\n– Uite că Enache a și venit, spuse Mantaroșie rânjind fără să fi ridicat\nfruntea din hârtii.\nÎntr-adevăr se vedea pe șoseaua puțin înaltă coborând de departe un om.\nCu toate că distanța era mare, se distingea bine cum se apropia cu o\ncălcătură largă și neregulată, bălăbănindu-și brațele. Din când în când ducea\nmâna la pălărie fără nici un rost și se uita în toate părțile cu un aer\ntriumfător, parcă ar fi fost mai-marele satului. Văzându-i pe cei adunați, le\nfăcu un semn foarte nedeslușit și i se auzi glasul, ca un fel de chiot sau de\nchemare.\n– Da, e Enache, zise și Vasile. Noi am plecat, ne vedem la prânz! Al lui\nPătăleață, ți-a spus Cristache că ești șef, cu tine stau de vorbă. Hai să\nmergem, le spuse apoi celorlalți și se îndepărtară toți grăbiți.\nTrei căruțe cu cai cu cergi în ele se puseră în mișcare și îi urmară\nîndeaproape. În ele trebuiau puse cotele.\n– Hehehe! făcu Enache din nou, acum la câțiva pași de sfat, stați așa.",
  "– E beat, constată Bilă cu o superioritate plină de remușcări, ca un\ncunoscător.\n– Fraților, ehehe, stați așa, strigă Enache și se opri înaintea lor și își dădu\npierdut pălăria pe ceafă. Să umblați voi de-a lungul Dunării de unde intră ea\nîn țară de la Turnu-Severin și până se revarsă în mare și muiere ca a mea n-\no să mai găsiți. N-a zis ea nimic, au! sau of! De dimineață așa pe la cântatul\ncocoșilor, mă scol din pat și mă duc la ea și zic, eu dorm acilea și ea, săraca,\ns-o fi luptând în o mie de sudori. Nimic! Uite, să-mi saie ochii din cap!\nRâdea! Zău, să fie prost! Să fie al dracu’ care vă minte! Când am intrat\nacolo sta în pat și când m-a văzut mi-a râs… Ce făcuși, fă? zic. Îl făcui,\nzice. Ei, pă dracu! Zău că l-am făcut! Aoleo! Când am auzit-o așa, mi-a sărit\ninima. Unde e, fa, să-l văd și eu. Îl spală, zice, îi leagă buricul. Ce este?\nBăiat, zice, seamănă cu tine. O să avem acum, ezact zece copii. Muiere, zic,\nești cineva. Fie-al dracu’ dacă mai e careva ca tine…\nEnache suflă greu, își scoase pălăria din cap și se șterse pe frunte de\nsudoare. Îi apucă pe Maxim și Mantaroșie de braț și îi luă cu el.\n– Hai înăuntru, zise el. Plotoagă e aici?\nHabar n-avea că Plotoagă nu mai era președinte.\n– Ce s-a întâmplat, Enache? îl întrebă Zdroncan ieșind pe coridor,\nîntreba degeaba, fiindcă auzise totul prin fereastra deschisă.\n– Mă, ăsta, zise Enache apucându-l de umeri pe secretar. Dă-mi primu-\nîntâi! Dă-mi alea douăzeci de mii de lei.\n– He! făcu secretarul. Ce vorbești? Ți-a născut muierea al zecelea? Ai\ndreptul! Decretul Marei Adunări Naționale!\n– Ah! făcu Enache și dându-se un pas înapoi își smulse pearca lui de\npălărie din cap și o izbi de podea. Pe urmă se aplecă după ea, o ridică și și-o\npuse în cap, după care îi apucă iar pe Maxim și pe Mantaroșie de braț, îi\ntrase afară și le spuse grăbit: stați acilea, să mă duc să-i spun muierii! Vin\nacum!\n– Enache, strigă Mantaroșie în urma lui. Vezi că Busuioc stă chiar\nacolea, lângă casa de naștere. Întoarce-te cu el! Bă, să nu vii fără el.\nMaxim intră din nou în biroul secretarului și se așeză supărat pe un\nscaun. Biroul spațios era ca de obicei plin de oameni cu tot felul de treburi.\nPe pereți se vedea dintr-o parte portretul lui Stalin care de mare ce era scăpa\nparcă atenției, iar din față portretele conducătorilor partidului printre care și\no femeie, grupați în fotografii egale, șapte sau opt.",
  "– Poftim! Fă treabă cu Enache! spuse Maxim urmărindu-l cu privirea pe\nNiculae, crezând că Niculae o să intre astfel cu el în vorbă.\nDar Niculae nici nu se uita la el, ieși în prag și rămase multă vreme cu\nprivirea țintită spre casa lui Valache. Nu se mai vedea de nicăieri Valache,\nparcă era pustiu în gospodăria lui.\nÎn curând Enache se întoarse cu Busuioc care mergea parcă l-ar fi\nîmpins cineva din spate.\n– Haide, mă Busuioc, ce dracu aștepți, să te chemăm cu lăutari? strigă\nMaxim încruntat. Ce e cu tine? N-am fost eu aseară pe la tine și ne-am\nînțeles? De ce n-ai spus că nu vreai?!\nBusuioc se uita în pământ și tăcea. Când ajunse în fața clădirii sfatului\nse opri și se uită în altă parte, ferindu-se să dea ochii cu cineva.\nDin cauza noroiului – abia ieri spre seară se limpezise cerul – toți se\nînșiruiră în flanc câte unul și spre uimirea lui Zdroncan și a lui Niculae care\nse uitau în urma lor, se amestică și Bilă în echipă.\n– Ce e cu ăsta? exclamă Niculae.\n– Dracu să-l ia! zise Zdroncan și dădu din umeri.\nNu se gândea nimeni să-i strige lui Bilă să părăsească echipa, sau chiar\ndacă se gândea, își spunea poate că Bilă nu face totuși nici un rău nimănui,\nputea să fie trimes cine știe unde, să facă pe curierul, dacă îi plăcea. În\nfrunte mergea astfel Maxim al lui Pătăleață, după el venea Enache, care, de\ncopleșit ce era că avea acum zece copii, nu se mai ferea deloc de noroi,\nplescăia din bocanci și se uita mereu în toate părțile cu un aer triumfător;\napoi în spatele lui călca Busuioc, umil, străin parcă de toți și uitându-se în\npământ, și, în sfârșit la coadă, Mantaroșie, cu tabelele în mână și prins\nmereu de starea aceea a lui care nu i-o cunoștea nimeni, bătându-și parcă\njoc de cineva sau ca și când și-ar fi bătut altul joc de el și acuma nu-i mai\nrămăsese și lui decât să râdă de el însuși…\nXII\n– Nu mai plescăi așa, Enache, că mă umpluși de noroi până la genunchi,\nspuse Busuioc cu un glas șoptit și evlavios.\nDupă care urmă o lungă tăcere. Toți se gândeau poate la faptul că acuma\nîn plină vară plouase ca toamna și se făcuse aproape frig.\n– Ce-o fi cu Dumnezeu ăsta de-a vărsat atâta ploaie, se miră Enache\nrupând tăcerea.",
  "Nimeni nu zise nimic. Într-un târziu Mantaroșie -constată din urmă:\n– Nu îndeplinise planul la plouat.\n– Ehe! I-auzi ce zice! Ehe! exclamă Enache râzând zgomotos. Maxime,\nauziși?\nMaxim mergea înainte tăcut și încruntat. Bilă se ținea în urma lui, cu\nmodestia lui bățoasă. Enache îl împunse în spinare:\n– Auzi, mă, Bilă! Auziși ce zice ăla? Bilă, fi-ți-ar bila de râs. Da’ tu, am\nauzit că nu mai ești în partid, ce cauți aici? Hehe… continuă Enache,\nrămânând în urmă și călcând prin noroi alături de Mantaroșie.\nDeodată Busuioc se rupse din rând și o luă înainte grăbit. După pași se\nvedea că e mânios și că părăsește echipa.\n– Ce e cu ăsta?! exclamă Enache nedumerit. Busuioc, unde te duci?\n– Scuipați peste chipul lui Dumnezeu, bolborosi Busuioc pătimaș,\ngrăbindu-se cât putea mai tare. Știu eu de ce nu vin la adunările voastre! O\nsă vă roadă viermii cei neadormiți!\nMantaroșie începu să râdă în gura mare.\n– Du-te după el, Enache, și adu-l îndărăt. Mai râdem p-acilea! Enache se\ngrăbi să-l prindă din urmă și să-l aducă înapoi pe Busuioc.\n– Mantaroșie, de ce nu-ți vezi de treaba ta? spuse Maxim. Lasă-l pe om\ncu credința lui! Ce te legi tu de credința lui?\n– Haha, făcu Mantaroșie neturburat. N-ai auzit? Cică o să ne roadă\nviermii cei neadormiți.\n– Pe marginea șanțului o să mori, ca un câine, spuse Busuioc cu ură.\nMaxim interveni și-i luă apărarea lui Busuioc. Aveau ordine să nu se\nlege de credința oamenilor, li se spusese în mod special. Cu părere vizibilă\nde rău, Mantaroșie trebui să-și înghită deci pornirea nestăpânită de a se hlizi\npe seama lui Busuioc și să tacă.\nBusuioc ajunsese bisericos datorită unei întâmplări destul de ciudate,\npetrecută cu mulți ani în urmă când într-o zi se apucase să dreagă un perete\nal casei și pusese copiii și muierea să aducă pământ galben de la văgăuni,\nsă-l amestece cu paie și balegă și să facă din acest amestec un soi de\ncărămizi cât toate zilele de mari numite chirpici. Era într-o zi de vineri și\nmuierea se împotrivise: nu vroia să lucreze vinerea. Busuioc se înfuriase, o\nînjurase atât pe ea cât și pe sfânta vineri și spusese că da, să fie păcatul lui,\nsă-l muncească pe el dracii pe lumea ailaltă, dar până una-alta să pună\nmuierea mâna și să pregătească pământul, să n-aștepte să pună el mâna pe\nvreun retevei. A doua zi cel mai mic dintre copii, o fetiță, începu să se",
  "plângă de o zgârietură la picior căpătată pesemne în timpul când frământase\npământul, dar nu se sinchisi nimeni, asemenea zgârieturi căpătau copiii\naproape în fiecare zi. În noaptea următoare însă, fetița avu un somn chinuit,\niar femeia se deșteptă îngrozită și povesti bărbatului că a visat-o pe sfânta\nvineri amenințând. Copilul muri în călduri mari și Busuioc se înspăimântă\nși începu să se ducă la biserică. în timpul liturghiei stătea smerit și tot\ntimpul se închina. Când preotul pomenea de focul gheenei gemea înfricoșat\nși întețea crucile frângându-și grumazul. Ținea tot timpul în mână un\nbusuioc, din clipa când ieșea pe poartă, cât dura slujba, și până se întorcea\nacasă. Cu timpul i se uitase numele adevărat în schimbul poreclei de\nBusuioc, de la floarea aceasta care cu vremea nu se mai știa dacă mirosul ei\nfusese de totdeauna același și fusese doar aprobat de biserică, sau floarea\nînsăși își schimbase mirosul în nările oamenilor, amintindu-le de slujba din\naltar și de icoanele de jur-împrejurul cărora era pus în cununi groase.\nEchipa mergea înainte prin noroi în frunte cu Maxim și primii pe la care\ntrecură, avizați pe căi simple că se apropie comisia, lăsară muierea singură\nacasă și se pitiră prin vecini. Maxim se supără:\n– Indiferent pe cine găsim, stăm și cercetăm, hotărî el. Așa nu se poate,\nțăranul nostru crede el că poate să înșele statul. Nu există, legea e lege și\ngata.\nMaxim spusese „țăranul nostru“, deși continua să fie și el tot țăran,\ncultiva cereale ca toată lumea. Fiind însă electricianul comunei, începuse\npesemne să-i placă să se detașeze…\nÎn curând se opriră în fața altei porți. Bilă ridică ciomagul și enervat că\nnu găsiseră până acum pe nimeni acasă, lăsă modestia aceea a lui falsă la o\nparte și bătu autoritar în ulucă. Uitase că nu mai avea acest drept.\n– Ia uite al dracului cum bate! zise Maxim. Ia nu mai bate așa, dom’le\nBilă, că nu ești stăpân pe curtea omului, îi și spuse direct. De altfel\ndumneata n-ai ce căuta în echipă, mai bine ți-ai vedea de situație…\nDar Bilă nu pricepu sau se făcu că nu pricepe, și nu se opri din bătut, în\nograda omului nu se vedea nimeni. De undeva din fundul curții ieși un\ndulău roșcat, mare cât un vițel, care numaidecât se avântă înainte, și începu\nsă se arunce asupra porții. Oricare alt gard s-ar fi prăbușit, afară de acesta\ncare avea uluci groase din lemn de fag, bătute bine în cuie. Dulăul se\nzbuciuma și se izbea neîncetat, încercând rezistența porții din toate părțile.\nTotuși el nu era prea îndârjit, hămăia și făcea salturile sale cu oarecare\nindiferență.",
  "– Hai, mă, du-te dracului, zise Enache confidențial, adresându-se\ncâinelui. Bă Gheorghe! Gheorghe!\nIată că stăpânul casei ieși în bătătură. Era un om scurt și îndesat, cu\numerii puternici, parcă n-avea gât. Ar fi fost greu de spus că exista ceva\nbinevoitor în înfățișarea sa, totuși deschise poarta în grabă și se îndeletnici\ngrijuliu cu alungarea cât mai departe a dulăului. Chiar întârzie puțin cu\naceastă treabă lăsându-i pe membrii comisiei să intre singuri în casă.\n– Gheorghe crede că o să-l scape câinele din încurcătură, zise\nMantarosie.\n– Hai, mă Gheorghe, treci încoace la raport, zise Enache tare,\nprefăcându-se autoritar.\nGheorghe se grăbi să le deschidă ușa casei și se prefăcu că nu pricepe\ngluma sau poate chiar nici n-o pricepu.\n– Cum să nu, dar nu știu pe unde or fi, unde le-o fi pus muierea aia!\nZina (stați jos! stai jos, Enache!), unde ai pus alea?\nÎn casă nu era nimeni, dar Gheorghe avea două odăi. Zina nu răspunde,\nprobabil că nu auzise și atunci Gheorghe se grăbi să iasă. Toți membrii\nechipei stăteau în picioare, nimeni nu se așeză. Erau cam stingheriți. Când\nGheorghe ieși s-o caute pe Zina, Mantaroșie se luă după el.\n– Zino, unde ai pus, fă, alea de la mașină? spuse Gheorghe din tindă,\nnevroind să intre în cealaltă odaie.\nMantaroșie nu se sinchisi, apăsă pe clanță și pătrunse dincolo lăsând ușa\ndeschisă. Acolo, muierea lui Gheorghe stătea pe un scăunel și tăia dintr-o\noaie răstignită, făcută pastrama. De alături, de pe plita de tuci ieșea un\nmiros greu, dar ațâțător de carne friptă. Pe pat, un copil de vreo patru ani, cu\nburta goală, mânca dintr-o strachină pastrama din asta cu mămăligă.\nMuierea își ridică fruntea. Era tânără, în plină înflorire; avea niște ochi mari\nși frumoși, negri și sprâncenați. Copilul nu semăna cu ea, semăna cu tatăl,\nsău, trunchios și fără gât, cu privirea bănuitoare și închisă.\nEchipa veni în urma lui Mantaroșie. Gheorghe întrebă din nou muierea,\niar aceasta îi răspunse că nu știe, el știe, să caute acolo în chichița lăzii,\nacolo sunt toate hârtiile.\n– Nu e nevoie, spuse Mantaroșie, știm precis. Ai de dat o sută douăzeci\nde kilograme de grâu și două sute de porumb restanță din anul trecut.\n– Floarea-soarelui a dat? întrebă Maxim.\n– Am dat. Am dat. Floarea-soarelui am dat, se grăbi Gheorghe să\nrăspundă.",
  "– Și pe alelalte? întrebă Mantaroșie.\n– Ei, nu, nu! Dar am dat. Floarea-soarelui am dat. (Stai jos, Enache.)\nChiar am zis: să mă duc acolo, să dau floarea-soarelui. De dat, am dat.\nAsta era tot o istorie de anul trecut, cu floarea-soarelui. Cotele se luau\ncând trebuia făcut untdelemnul, dar unii, văzând așa, dăduseră mai bine\nsămânța la porci decât să le ia fabrica cote. Omul își ferea privirile și își\ncăuta de lucru: muta un scăunel de ici-colo, îl îndemna pe Enache să stea…\nBusuioc ținea fruntea în pământ, dându-se mereu pe după Bilă, iar Bilă\nstătea bățos lângă Maxim, gata să întărească orice ar fi spus acesta. Singur\nEnache era voios. Se așezase pe scăunel aproape de muierea lui Gheorghe și\nîi povestea ceva în șoaptă…\n– Auzi, Ghiță, alde Aristița a făcut azi-noapte! Al zecelea, săraca de ea!\n– A făcut lesne? întrebă Gheorghe. Nu s-a canunit?\n– Cine să se canunească?! Muierea mea? Păi am întrebat-o: „Te-a durut,\nfă?“ „De unde!“ zice. N-auzi că stătea în pat învelită cu un cearceaf d-ăla și\ncând m-a văzut mi-a râs? Zău că mi-a râs!\nMuierea lui Gheorghe se ridică de pe scăunel, se duse la plită unde\nsfârâiau bucățile, luă de pe sobă o strachină mare și începu să pună în ea.\n– Ia, nea Enache, hai luați, zise ea așezând strachina învârfuită pe un\nscăunel.\nÎn acest timp Maxim se uitase prin casă cu atenție. Sub pat se vedeau\nmarginile unui balot gros de fire de bumbac și în dreptul ferestrei era\nașezată o mașină de cusut Singer fără capac.\n– Ai putere economică, spuse Maxim posomorât. De ce ai vrut să înșeli\nstatul?\n– Ce făcuși tu, fă? Păi adu niște mămăligă, zise Gheorghe adresându-se\nmuierii, ca un surd total, după care deschise ușa și ieși foarte grăbit.\nMantaroșie se apropie de Maxim și-i șopti la ureche:\n– Nu trebuie să-l lăsăm, că ăsta n-o să dea. Să scoată acum ce-are de dat\nși să ducă la căruțe…\nMaxim rămase cu chipul nepătruns. Nu răspunse nimic. Gheorghe se\nîntoarse cu o oală mare plină cu ceva și se grăbi să întindă fiecăruia câte o\nceșcuță galbenă de pământ smălțuită.\n– Beți, luați.\nEra țuică veche, de anul trecut, cum de-o mai păstrase… Enache și Bilă\nmâncau pastrama cu mămăligă, Busuioc nu vru, spuse că el nu mănâncă\nmiercurea carne… Maxim stătea posomorât.",
  "– Haide, nene Maxime, îl îndemnă muierea. Ați plecat de dimineață și n-\noți fi avut timp să luați ceva în gură.\nMaxim continuă să rămână posomorât, dar întinse mâna și începu și el\nsă mănânce. Muierea zise:\n– O să dăm și cotele alea, ce să facem!\n– Nu-nu! O să dăm! De dat o să le dăm, că nu e cine știe ce! Așteptăm\nsă vie alde cumnatu-meu de la Tecuci, că i-am dat căruța și caii să se ducă,\nspuse Gheorghe cu convingere, atent mai mult la obligațiile lui de gazdă\nfață de musafiri decât la cele pentru care veniseră aceștia.\nBilă, cu paharul în mână, se apropie de Gheorghe și începu să-i\nșoptească tainic la ureche:\n– Gheorghiță, ascultă-mă pe mine! Dă cotele, domnule! Ia câteva duble\nde grâu și gata… La puterea ta economică nu contează, zău, ți-o spun cu\nlacrimi în ochi!\nGheorghe însă nu-l luă în seamă, se uita în altă parte ca și când Bilă n-ar\nfi existat. Îl urmărea cu o privire îngrijorată pe Mantaroșie.\nXIII\nDupă ce stătuse un timp alături de ceilalți fără să se atingă însă de\nmâncare și băutură, Mantaroșie ieșise apoi pe nesimțite din casă. Gheorghe\nîl văzu urcând scara podului, apoi îl văzu ieșind în curte și luând-o spre\nșoproane. Curând îl văzu întorcându-se. Mergea și rânjea tot timpul. Intrând\nîn casă, Mantaroșie se uită disprețuitor la gazdă și spuse:\n– Te-ai chiaburit, dom’ le Gheorghe.\nDeodată se făcu tăcere. Se posomorâră toți, în afară de Maxim care își\npăstră înfățișarea de nepătruns.\n– E, asta e acuma! exclamă Bilă indignat.\nBusuioc își lăsă fruntea și mai jos, ca și când ar fi vrut să intre în pământ\nde rușine, iar voiosul Enache rămase cu gura căscată.\n– Da, te-ai chiaburit și nu vrei să mai dai cotele, spuse Mantaroșie din\nnou. Acuma șase ani când erai sărac și ai primit pământ, era bun partidul,\nacuma nu mai e bun, isprăvi Mantaroșie cu un zâmbet plin de răutate și\nplăcere invidioasă.\n– De ce nu mai e bun? Cine ți-a spus ție că nu mai e bun? M-ai auzit tu\npe mine vorbind? Ori ești nebun?! zise Gheorghe pe neașteptate. Începu să\nstrige: Te știu eu pe tine, Mantaroșie. Să nu crezi tu că poți să mă apuci și",
  "pe mine de piept… Ce?! Ai muncit tu în locul meu? Când eu umblam\ndesculț și cu izmenele sumese prin noroi și cultivam sfeclă și tutun și\nmunceam de dimineață și până seara, tu ce făceai? Ai, mă? Am muncit pe\nspinarea ta? Te-am isploatat pe tine acolo în Moldova de unde ai venit?\nStriga, se frământa de mijloc și izbea cu pumnul când în direcția ușii,\ncând a peretelui, când în aerul de deasupra capului. Se făcuse urât la față,\nsălbatic, și ochii îi aruncau lumini întunecate.\n– Te-am isploatat pe tine, mă, am isploatat pe cineva de spui că sunt\nchiabur? Sunteți martori! Ați auzit ce-a spus!\nPufni greu pe nări, cuprins parcă de o vâlvătaie. Își dădea pălăria pe\nspate, își apuca chimirul cu mâinile, izbea scaunele de pământ mutându-le\nfără nici un rost dintr-un loc în altul.\n– Da’ ce, bă, am ajuns de râsul lumii să vii în târla mea să-ți bați joc de\nmine?! Ei lasă, că nu rămân ele lucrurile aici! Fie-al dracului care o lăsa\nafacerea asta așa! Vii aici și te urci în podul meu, îți bagi nasul prin toate\npărțile, te duci în șopron… Lasă că te aranjez eu! Dacă nu te-oi aranja eu,\nnu te mai aranjează nimeni.\nSe părea că va pune mâna pe ceva și-i va lua pe toți la goană… Bilă se\ndăduse mai spre ușă iar voiosul Enache se ridicase de pe scaun și arăta\nîncurcat de tot. Cât despre Busuioc, el pierise, nimeni nu băgase de seamă\ncând și pe unde ieșise.\n– Nu striga, că nu mi-e frică de tine, spuse Mantaroșie sfidând. Te-ai\nchiaburit și nu vrei să mai dai cotele, asta e socoteala!\nPeste chipul lui Gheorghe trecu o umbră, ochii i se făcură ca păcura.\nPărea să înțeleagă că nu mai e nimic de făcut, că adică se apropie încet de el\npacostea și el n-avea cum s-o înlăture: pe baza spuselor ăstuia aveau să-l\ntreacă la chiaburi. Asta însemna distrugerea totală a tot ce agonisise el în\natâția ani de muncă pe brânci; cu chiaburii nu se discuta. O umbră de\nnebunie licări în privirile lui negre. Era neliniștitor să vezi nepăsarea lui\nMantaroșie, nici măcar nu se uita la Gheorghe. Îți trecea prin cap că iată,\nuite așa putea muri cineva. El părăsi din nou odaia și dispăru afară. După\ncâtva timp se auzi de pe prispă un zgomot de trapă care se ridică; era,\npesemne, de la pivnița lui Gheorghe în care Mantaroșie intra. Se făcu din\nnou liniște.\n– Tovarășe Gheorghe, asta o să vedem noi, ce spune Mantaroșie, dacă o\nsă trebuiască sau nu să te trecem la chiaburi, zise Maxim împăciuitor, ca și",
  "când asta o dată făcută nu era cine știe ce. Dar până atunci, promise Maxim,\ntrebuie să dai ce ai ca restanțe.\n– I-am spus și eu pe arie că trebuie să dea și uite că n-a dat, iar astă-\ntoamnă am mâncat tot porumbul ca porcii, zise femeia, ignorând restul\namenințării, poate în felul acesta se uita de ea.\n– Gheorghiță… începu Bilă și după ce-i șopocăi câteva clipe nu se știe\nce la ureche, se retrase clătinând din cap. Zău, ți-o spun cu lacrimi…\nDar Maxim îi spuse și el pe șleau să tacă din gură și să nu se mai\namestece. Bilă tăcu dar nici Maxim nu mai știu ce să spună. Se scurseră\nastfel câteva minute. Femeia mai turnă țuică. Gheorghe tăcea, crunt și\nneliniștit, acum parcă paralizat de ceva, incapabil să ia o hotărâre. Prin\nfereastră, răzimat de stâlp, se vedea pe prispă Busuioc. Apăruse iar de unde\ndispăruse, văzând că nu se întâmplă nimic.\n– Astea ce sunt, dom’le Gheorghe? zise Mantaroșie intrând în casă și\narătând ceva.\nEra un pachet mare și lunguieț învelit în hârtie ceruită. Mantaroșie îl\ndesfăcu și apărură cinci-șase încărcătoare de pistol-mitralieră încovoiate ca\nniște roșcove.\n– Erau acolo în pivniță, pitite bine, continuă Mantaroșie vârând unghia\nîntr-un încărcător pe care îl scutură.\nÎn palmă îi luci galben un glonț ca o ghindă mică. Toți se uitară la el,\nnemișcați, apoi se ridicară și se uitară mai de-aproape. Ce era asta?\nDăduseră de un dușman de clasă care ținea muniție la el? Gheorghe căpătă\nbrusc o expresie rătăcită și deodată sări de la locul lui, îl împinse la o parte\npe Mantaroșie, țâșni afară și începu să alerge spre grădină. Sări pârleazul și\no luă spre viroaga satului.\n– După el, prinde-l, strigă atunci Maxim cu un glas încordat, după\ncâteva clipe de ezitare.\nVocea lui avusese, strigând, o tensiune parcă improprie, țâșnită dintr-o\nspaimă naturală și veche; la fel ar fi strigat dacă ar fi fost noaptea sentinelă\nîn post și ar fi zărit fără veste în raza sectorului său o umbră necunoscută,\ncine e, stai! Și țâșni cel dintâi și o luă la goană în urma celui care fugise.\nToți îl urmară, Busuioc speriat dar ca și când ar fi vrut să fugă de acest loc\nnelegiuit și într-adevăr el pieri și nu se mai văzu încotro o luă, Mantaroșie\nrânjind, Bilă având o înfățișare severă, parcă ofensat. Iar Enache ezită și el\ncâtva timp și strigă de câteva ori:\n– Gheorghe, măi Gheorghe! Mă, n-auzi?",
  "Și se luă în cele din urmă după fugar, dar mai strigând de câteva ori,\nvrând parcă să facă totul pentru Gheorghe și dacă el nu vroia să asculte, el,\nEnache, în felul acesta să-și decline prin aceste strigăte răspunderea pentru\nsituația care se crease. Casa lui Gheorghe era așezată la marginea din partea\naceea a satului și el ieși din primele clipe la câmpie. Vru s-o ia la stânga,\nunde se vedea dunga neagră a pădurii Cotigioaia, dar urmăritorii, fără să se\nfi înțeles între ei, îi tăiară drumul și nu-i lăsară liberă decât partea care îl\nducea spre râu. Poticnindu-se fugarul o luă într-acolo și în curând se văzu\npanglica albă, de culoarea prafului, acum umflată de atâta ploaie sticlind\norbitor sub soarele de august. Maxim strigă lui Mantaroșie să-i taie lui\nGheorghe drumul în susul malului, lui Enache să înainteze direct spre el, și\nîmpreună să-l încolțească astfel pe fugar din trei direcții. Gheorghe se uită\nînapoi, fugi câteva zeci de pași în sus, apoi în sens contrar șovăi și deodată\nîntinse brațele și se aruncă în râu cu capul înainte. Urmăritorii se apropiară\nrepede și îl văzură zbătându-se, sforăind și plescăind să ajungă la celălalt\nmal și să dispară în pădure. Era ușor de observat că ori nu știa să înoate ori\nvroia să înoate prea repede și hainele de pe el, cămașa și o flanelă, îl\nstinghereau, ori că se agățase de ceva care îl trăgea de picioare la fund. Nici\nnu dură o jumătate de minut cât îi tot zăriră capul zbătându-se să nu se\ncufunde.\nCând se adunară la mal toți urmăritorii, el nu mai ieși la suprafață.\nAlergară înainte, se opriră, alergară înapoi tăcuți și gâfâind. În cele din urmă\nse liniștiră și rămaseră nemișcați cu privirile și chipurile nedumerite\nîndreptate spre locul bănuit unde dispăruse Gheorghe. Erau așa de smintiți\nla minte de atâta alergătură că nimănui nu-i veni ideea, sau nu avu curajul\nsă sară să-l scape?…\n– S-a înecat, zise unul dintre ei, ca o justificare, adică nu mai era de sărit\nsă-l scape, unde să sară, în care parte, nu se mai vedea nici o urmă peste\nsuprafața curgătoare a apei de câmpie, nu se zărea nici o bolboroseală.\n– Ce dracu l-o fi apucat de s-a aruncat în râu? zise Enache cu un glas de\nparcă nu și-ar fi dat seama de întâmplare și mai aștepta încă să-l vadă pe\nconsăteanul lor ieșind la mal.\nDar valurile apelor umflate curgeau nepăsătoare și singure, iar\nîntrebarea lui Enache nu micșoră, ci spori tăcerea grea care plutea pe\ndeasupra undelor turburi.",
  "PARTEA A CINCEA\nI\nTimp de câteva săptămâni Moromete nu încetă să se mire: Bă, ce-a mai\nplouat, făcea, parcă în viața lui n-ar mai fi pomenit una mai mare. Ilinca și\nvecinii se uitau la el cam dintr-o parte: întinerise, nu-l mai recunoșteau. Fata\npovestea că înghețase când își dăduse seama de cât timp stătea el afară.\nMoromete își îndreptase umerii, fruntea i se descrețise, mersul îi devenise\nmai hotărât, iar din glas îi pierise acea neliniște adâncă pe care oamenii i-o\nsimțiseră pe arie când el încercase să vadă cum va fi viața lor în viitor.\nPrietenii lui liberali arătau la fel, și, în cele câteva zile cât mai stătu pe-\nacasă, Niculae fu scutit de întrebările lor pe care le uitau a doua zi după ce i\nle puneau.\nCei mai tineri nu înțelegeau bine aceste ciudate stări ale celor în vârstă.\nEi nu trăiseră atât de mult ca să-și dea seama de unde le venea acestora\nbucuria aceea a lor care îi umplea de vigoare. Nu veniseră ei de la arie cu\ncăruțele pline acasă? Acolo sus, în pod, nu aveau ei tot ce le trebuia până la\nanu? Și un an e lung, până la vara viitoare mai vedem ce-o mai fi…\nSe știe că mai neliniștiți de viitor sunt cei în vârstă deși ei au mai puțini\nani de trăit decât cei tineri. Dar nu tocmai de aceea se bucură ei atât de tare\nde câtă viață le-a mai rămas? Nu de aceea se neliniștesc ei atât de adânc de\nlucruri care celor din urma lor li se par trecătoare? Seninătatea pe care\naceștia le-o cer n-are nici-o noimă, mai bine le-ar oferi-o. De aceea\nîntâmplările care urmară, deși grave și hotărâtoare pentru sfârșitul vieții lor\nde țărani, nu îngrijorară decât pe cei bătrâni…\nLa câteva săptămâni după treieriș, Moromete se pomeni din nou în\npridvorul lui cu prietenii săi liberali… Costache al Joachii era atât de\ntulburat încât, dacă nu l-ar fi văzut șchiopătând Moromete, nu l-ar fi\nrecunoscut.\n– Ce e, mă, Costache? zise.\n– Bă Ilie, e rău, mă! M-am certat cu al lui Gogoașă și ăla a spus că am\nîmpărțit grâul cu el ca să dau cotă mai puțină.\n– Păi nu erea, măi, Costache, nevoie să spuie ăla, zise Moromete, toată\nlumea știe, că ai avut tu grijă să vorbești. Ei și ce?",
  "– A venit Vasile al Moașii, noul președinte, cu căruțele și mi-a luat grâul\ndin pod!\n– Tot? se miră Moromete, știind dinainte că prietenul său mințea.\n– Aproape tot.\nSe lăsă o tăcere, care confirma că și celorlalți li se întâmplase același\nlucru. Asta nu era bine. Ce era cu Vasile ăsta?\n– I-a luat și lui Matei, care a împărțit cu soră-sa, zise Costache, deși\nMatei era de față și ar fi putut să spună singur. Dar Matei nu zicea nimic,\nnu-i mai ardea să se răstească la nimeni. Zice că nu s-au făcut bine calculele\ncând era Plotoagă președinte, mai spuse Costache.\n– Păi nu s-or fi făcut! zise Moromete.\n– Nu s-or fi făcut și ce, vine el acuma să le facă el?\n– Uite că vine.\n– Nu scapi nici tu, zise atunci Giugudel cu un glas de parcă ar fi vrut să\nspună că a sunat, în sfârșit, ceasul și pentru Moromete, care până acum a\nfost mereu ferit de loviturile pe care alții le-au tot îndurat. Niculae al tău,\ncontinuă el, nu mai e la Pălămida, l-au scos de-acolo și nu la bine l-au\ntrimes.\n– De unde știi tu? zise Moromete deodată fără prietenie, deși parcă întru\nnimic zdruncinat.\n– I-au făcut ăștia pe-aici un raport că din pricină că n-a îndrumat bine\nmunca s-a înecat alte Gheorghe, ginerele lui Trafulică… Că adică, el l-ar fi\nînecat pe ăla. Așa s-au lăudat ei, o fi adevărat sau n-o fi adevărat, că pe baza\nraportului lor l-au scos pe Niculae, fapt e că l-au scos…\n– Mi-ar părea bine dacă ar fi așa, zise Moromete cu dispreț. Nu era locul\nlui acolo, cot la cot cu toți neisprăviții.\n– Vorbele astea să nu le mai spui, se răsti atunci la el Matei Dimir foarte\nîngrijorat. „Dacă vă mai prind că vă adunați la Moromete și vorbiți tot ce vă\ntrece prin cap, cu regret o să iau măsurile necesare și o să vă închid gura.“\n– Cine a spus asta? zise Moromete și fiindcă Matei nu răspunse: Vasile?\n– Nu, zise Matei cu un glas din care se vedea că nu vrea să-i pună\naceluia în spinare chiar și ce n-a spus. Nu, adăugă, unul pus de el. Unul care\npoate s-o și facă.\n– Adică?\nFruntea lui Matei se încreți în sus: dezvăluirea pe care o va face va\nconfirma exact ceea ce Moromete ar vrea să nu creadă!\n– Șeful de post!",
  "– Cui, mă, Matei? zise Moromete.\n– Lui Giugudel.\nAdică tocmai omului care le povestea cel mai bine tot ceea ce se\npetrecea în sat. Moromete izbucni:\n– Și adică cum să nu mai vorbim ce ne trece prin cap?!! Adică cum, el\ncând vorbește, vorbește despre ce îi trece prin cur?… Adică cum, el crede\ncă mi-e frică mie de ce-o vrea el să-mi facă. Măcar că și ăla, Vasile, dacă i-a\nspus el, el crede că stă mult acolo dacă nu lasă lumea în pace?!\n– Nu știu ce crede el, zise Costache, dar văz ce face! Ai auzit? A venit\nalde Nae. I-au dat drumul.\nMoromete, între timp, se întunecase la față. Nu păru că a auzit știrea\ndespre Nae Cismaru. Vedea cumva cu ochiul minții lucruri care până atunci\nîl lăsaseră de fapt nepăsător? Fusese cumva până atunci protejat și el\ncrezuse că oameni ca el și ca prietenii săi și-au câștigat pentru totdeauna\ndreptul de a nu se mai atinge nimeni de ei? Putea fi adevărat că acest simplu\nfapt, căruia el nu numai că nu-i dădea importanța cuvenită, dar îl simțise ca\npe o suferință și remușcare secretă, că fiul său nu se afla unde trebuia, îl\napărase de primejdii care pe alții îi lovise?\n– Degeaba zici tu că îți pare bine că Niculae nu mai e acolo, rupse\nGiugudel tăcerea. În tot cazul, adăugă el, trebuie să recunoști că atâta timp\ncât era el acolo mai puteam și noi să vorbim ce vrem.\n– Nu-l înjurați voi pe toate drumurile că Niculae ce păzește acolo? zise\nMoromete deodată sumbru. Ba chiar ziceați că în locul meu nici nu l-ați mai\nprimi în casă.\n– N-am zis noi, Nae Cismaru a zis, spuse Costache împăciuitor și trist.\nMi-a spus să nu mai spun la nimeni, că l-am întrebat: „Ce ți-au făcut, mă,\nNae, de ți-au dat drumul așa de repede?“ „Mă, Costache, zice, m-au bătut,\nmă, ‘tui pastele mă-sii.“\n– I-a plăcut și lui! se răsti Matei Dimir.\nApoi tăcerea stingheritoare se lăsă iar printre ei. Din grădină, unde\ntrăgea cu maică-sa o urzeală de război, Ilinca se uită intrigată spre pridvor\nde unde nu se mai auzeau nici râsete și nici fum gros de tutun nu ieșea de-\nacolo ca pe hornul unei case.\n– Ce-o fi cu ei, zise, Și strigă: tată! Ce faceți acolo?\n– Și ce… mă-sii! zise deodată Giugudel. O să murim de două ori? Și\nprin glasul lui bâlbâit răzbătu brusc un adânc dispreț, care dezvălui tuturor\nparcă sub o lumină neașteptată că dincolo de firea lui pașnică și bâlbâială",
  "lui se ascundea un om care nu s-ar fi lăsat cu nici-un chip, chiar cu prețul\nvieții, să-i pună cineva piciorul în șale și să-i rupă spinarea. Să trăiască ei,\nspuse el mai departe, și să-și aresteze pe urmă mamele și copiii după ce s-or\naresta între ei și n-or mai avea pe cine să aresteze.\nÎși mișcară oasele și parcă se treziră dintr-o încordare supremă, de care\nînsă nu știuseră nici ei. Se uitară unii la alții cu privirile încărcate de viață,\nparcă ar fi fost oameni tineri. Redeveniră senini, își răsuciră țigări, și\nîncepură să fumeze ca și când declarația lui Giugudel i-ar fi eliberat de o\npovară.\n– Ei, ia spune, Moromete, zise Matei. Spune, mă, fir-ar să fie ea a\ndracului de situație, că eu credeam că dacă am îmbătrânit o să aibă grijă\nfeciorii de mine și n-o să fac altceva decât să umblu de colo până colo și să\nbeau tutun. Nu ne lasă, mă, să trăim, iar ăștia tinerii te uiți la ei și vezi după\nochii lor că nu înțeleg nimic. Bă, zic, pământul, ce faceți? Ce să facem?\nzice. Cum ce, vi-l ia, orbilor, voi nu vedeți?\n– Până în ultima clipă, Matei, până la cea din urmă suflare trebuie să te\nzbați și să dai din mâini, zise Moromete. Și cine nu-și dă seama de asta e și\nel un orb. Asta e! Și mie în loc să-mi pară bine, nouă la toți, să ne pară bine\ncă băieți ca Niculae al meu sunt acolo și feresc lumea de rele, atât cât se\npoate, cât e omenește posibil, ne apucăm să-i judecăm că de ce n-au făcut și\nn-au dres. Parcă ar fi ei vinovați și ar fi adus ei vântul care trece uite-așa\ndintr-o parte a lumii spre alta, care își vedea de treburile ei cum își vede\nomul de-ale lui pe cer senin. Eu am stat cu el de vorbă. El are credința asta,\ncă lumea, așa cum era ea când a deschis ochii pe pământ, nu e bună, și\ntrebuie schimbată. El n-a văzut, săracul, că lumea asta am fost eu, eu l-am\noprit să mai meargă la școală, mi-a luat Dumnezeu mințile, am crezut că o\nsă-mi aduc băieții îndărăt și am strâns bani, n-am mai putut să-l țin. N-am\nreușit, cu toate că m-am străduit, știam că o să fie rău de ei trei, un părinte\nștie și uite că unul muri pe pământ străin aruncat într-o fântână și altul e\nbolnav de oftică, din ambiție. S-a ținut de la mâncare să nu cheltuie, să-și\nridice casă în București ca să-mi arate el mie, prăpăditul, că și el e om și a\navut dreptate să plece de-acasă. Că îl năpăstuiam eu. Am știut dinainte ce\nera în mintea lui, înainte chiar să-i vie lui gândul și m-am speriat, Matei, și\nam început să muncesc pe brânci și să alerg de la munte la baltă, știți și voi\ncă am mers împreună, mai mult decât am alergat eu toată viața (să nu-mi\nomor caii, mergeam, vă mai aduceți aminte, cu mâna pe loitră, prin ploaie și\nzloată și nu mă urcam deasupra în căruță decât când îmi dădeam seama că-",
  "mi amorțesc picioarele și nu le mai simt). Și m-am dus la ei cu chimirul plin\nde bani și cu un pogon de pământ cumpărat la loc. N-au vrut, Matei, n-au\nvrut, Giugudel, n-au vrut, Costache. N-au vrut, mă, să se întoarcă îndărăt!\nȘi acuma numai de Achim aud că e bine sănătos, dar mare scofală n-a făcut\nnici el pe-acolo. Puteam eu să-i spun copilului pe vremea aia: Niculae, așa\nși pe dincolo, mi se prăpădesc băieții pe la București, au ajuns măturători de\nstradă, nu mai pot, tăticule, să te țin mai departe la școală, ai trei clase\nsecundare, intră și tu când te-i face mai mare funcționar pe undeva.\nDegeaba i-aș fi spus eu, că n-ar fi înțeles. El o știa pe-a lui. Și după ce se\ntermină războiul, îl prinse vântu ăsta… S-a dus fiindcă l-a chemat unul care\navea el ceva în cap… Dar el era un copil, și vii tu să-i ceri lui să îndrepte el,\nun băiețaș fără știința lumii, ce fac rău ăilalți, pe care nu i-a ales el și nu i-a\nfăcut el mari… Că trebuia să-și fi dat singur demisia și să fi plecat, am auzit\npe unii spunând. Hm! Și ce-ar fi făcut? L-ar fi dat afară din partid și ce-ar fi\nieșit de-aici? Nimic. Pe câtă vreme stând acolo, putea opri, atât cât putea,\nmâna prostului, să nu ajungă să umble el cu ea peste toate câte lucruri bune\nau mai rămas pe lumea asta, și să le strice. Și uite că acum nu mai e. E\nadevărat, Giugudel, de unde știi?\n– E adevărat, absolut, răspunse Giugudel. L-au scos de-acolo.\n– Ei, uite, să mai vie Nae Cismaru, sau alt prost care se crede mai\ndeștept decât alții, care nu mai poate de bine și vrea ca toată lumea să-i\naducă lui toate avantajele la nas, și să zică, he, păi Niculae ăsta al lui\nMoromete cum putea el să admită să se întâmple pe arie ce s-a întâmplat?\nPoftim, acuma nu mai e, de ce nu se duce el în locul lui să îndrepte\nlucrurile? E lesne să stai la tine acasă și să pretinzi altora să facă și să\ndreagă. Și tu ce să faci? Măcar dacă ai fi o minte cinstită și ai recunoaște că\nnu te pricepi la politică, sau ai altă credință, și că prin urmare orice ar fi\nfăcut Niculae ție nu ți-ar fi plăcut fiindcă de fapt toată credința lui ție ți se\npare greșită. Ei, nu mai spune! Și a ta care e? Dacă o ai, pune-ți pielea la\nbătaie pentru ea, nu pretinde doar altora să renunțe la a lor.\n– Cine zicea? întrebă Matei.\n– Cine să zică? Bâznae! Mie îmi pare bine, repetă Moromete, chit că ai\ndreptate, Matei, ani de zile ne-a mai ferit și pe noi de una și de alta. Dar îmi\npare rău că băiatul o să sufere. Ți-nchipui! E tânăr și ce-o să facă el pe de\nmargine, cu credința în el! Că mă apucai să spun. De mii de ori m-ași fi\nconsiderat în fața lui vinovat, decât să-l văd că începe să creadă în lucruri pe\ncare nu le cunoaște și că vrea el să strice niște rosturi care nu ele sunt de",
  "vină că a fost lovit și n-a putut să-și urmeze soarta. Eu, părintele lui, sunt\nvinovat, eu, nu altcineva, îmi scot pălăria și stau în fața ta cu capul plecat, tu\ntrebuia sa fii acuma învățător, sau și mai bine, profesor mare. E vina mea că\nți-am stricat viața. Credeți că nu i-am zis? A râs, știți cum râde el, lasă că\nștiu eu, zice, vreai să iai pe umerii tăi păcatele lumii în care ai trăit! Ei! Mai\nzi ceva!… Să sperăm, reluă în cele din urmă cu glas ferm, că o să se\nîntoarcă negreșit la ce i-a plăcut lui de când îl știu eu: cartea! Și o să se pună\ncu brâncile să învețe și să ajungă ce-a vrut să ajungă de mic. Altă cale nici\nnu are! E tânăr!\n– Și ce facem noi acum, Moromete? zise Costache. Așa e, Niculae o să-\nși găsească el drumul pierdut, dar noi ce facem? Stăm așa, să ne ia bucatele\ndin pod? Ce-ar fi să mergem toți la Vasile și să vorbim cu el?\n– Bucatele n-ar fi nimic, zise Moromete. Îți ia o parte, două părți îți mai\nrămân, și să vă spun un lucru, n-o să credeți cum nu l-am crezut nici eu, dar\npe urmă m-am gândit că n-are nici un rost să mă mintă el chiar pe mine,\nNiculae. Domnule, prețul pe care îl plătește sfatul per kilogram de grâu sau\nde carne, ăsta e prețul de pe tot globul, nu-ți dă mai puțin, cum cred unii.\nAtât că nu te lasă să-l vinzi pe piață la prețul tău… S-a schimbat situația\ncând prețul grâului pentru toată Europa se stabilea aici la noi la Brăila și\nerea leul cât roata carului. Pe mine chestia asta cu cotele mă lasă absolut\nrece, chit că alții umblă cu gura căscată prin piețele Bucureștiului și-ar vrea\ncu un sac de zarzavat să cumpere un aparat de radio. Mie mult mai rea mi se\npare ideea că Vasile nu din capul lui i-a spus șefului de post să ne amenințe.\nDe-aia eu zic că nici nu trebuie vorbit cu Vasile.\n– Dar cu cine? se răsti Matei, care se vedea cât de colo că istoria cu\nprețul mondial al grâului în ceea ce îl privea nu numai că nu-i plăcuse, dar i\nse păruse o bazaconie.\nMoromete trase adânc din țigare, se posomori și începu să-i contemple\nfumul albastru care ieșea din ea pe la ambele capete.\n– Vasile, zise Moromete, e greu să stai de vorbă cu el, el știe una și\nbună, că trebuie să se aleagă praful de tot ce-a însemnat cât de cât ceva în\nsatu ăsta, și așa o să și facă, să țineți minte de la mine.\n– Cu cine, atunci, Moromete, să vorbim? zise Costache.\n– De pildă cu Isosică!\nCostache se îndoi:\n– Crezi tu că ăsta a făcut cuiva vreodată un bine?",
  "– A făcut, afirmă Moromete, prin faptul că n-a făcut rău! E o chestiune\naici: de ce l-a ajutat el pe Vasile ăsta să ajungă el președinte, și nu l-a apărat\npe Plotoagă, care față de Vasile era un om de înțeles, cu toate că mai striga\nși el, hă, bă! Eu l-ași întreba!\n– Vreai tu să vorbești cu el!? se miră cu însuflețire Costache. Vorbește,\nMoromete: îndărăt ce mi-au luat n-or să-mi mai dea ei, dar să nu vie să-mi\nmai ia!\nTemerea asta a lui Costache însemna că atât cât îi mai rămăsese în podul\nlui era departe de a mai înceta să mai fie o ispită pentru colectorii care\ncutreierau încă pe ulițe.\n– Așa e, reluă Moromete, și o să mai mă gândesc eu ce trebuie făcut, n-o\nsă mă doară gura să vorbesc și cu Vasile ăsta, fiindcă l-ați văzut, venea și el\npe la noi și sunt curios să știu ce-o să zică când o să-i spun: mă, Vasile, și\naici glasul lui Moromete avea iar acele subțirimi și grosimi de odinioară\ncând citea ziarul în poiana fierăriei lui Iocan, întrucât prin faptul că niște\noameni se adună pe pridvorul unuia sau altuia constituie un pericol pentru\nregimul care ne-a scăpat de robia facistă? Ai văzut și tu! Nu cădea nici\nguvernul din vorbele noastre și nici pe tine nu te-am împiedicat să ajungi\npreședinte. Bravo! Vezi-ți de drumul tău, dacă crezi că e chiar drept să\ndistrugi agoniseala altuia și la ce folos s-ar ajunge, dar nu te lua după ce ți\nse cere să faci, zi și tu că ai făcut și că toată lumea de la mic la mare laudă\nguvernul, și o să stai mulți ani în fruntea satului. Da, exclamă Moromete,\ndar eu mă tem de altceva!\nȘi se ridică de pe pridvor acuma pe deplin senin și cu expresia aceea de\ntinerețe revenindu-i pe deplin în privire. Avea în luminile ochilor luciri care\nerau parcă reflexe îndepărtate ale unor teritorii care nu se vedeau, începu să\ncoboare scările pridvorului și o luă încet spre grădină lăsându-și, fără să le\nspună cât lipsește, musafirii singuri. Întârzie destul de mult și când reveni\nușui foarte grijuliu un cocoș, care mânca mălaiul unei cloști cu pui\nîntârziați. Apropiindu-se de pridvor, nu urcă, rămase la distanță și începu să\nse uite stăruitor peste drum.\nFoștii liberali poate că înțeleseră că trebuie să plece, dar cum să plece\ntocmai acum?\n– Hai, bă, Moromete, vino încoace și spune-ne! se răsti Matei\nexprimând pe față nerăbdarea tuturor.\nMoromete se smulse parcă cu greu din contemplarea a ceea ce văzuse el\ncă se întâmplă pe drum și urcă în sfârșit în pridvor.",
  "– Mă, urât tată a mai avut și băiatu ăsta al lui Stancu Tumbii, zise el pe\ndeplin detașat de tot ceea ce vorbise mai înainte. Are un ochi care parcă îi\ncade în gură.\nMatei trase, de enervat ce era, o înjurătură. Nu-i ardea lui acuma de al\nlui Stancu Tumbii și de poziția ochilor lui.\n– Mă tem de altceva, zise în sfârșit Moromete, dar parcă uimit de\ncuvinte de a căror importanță părea chiar covârșit. Când lucrurile pornesc\nde se dau de-a rostogolul la vale, ele nu se liniștesc până nu ajung jos și n-\nau unde se mai rostogoli. Ce putem noi împiedica? Lumea asta se ține bine\npe picioarele ei, sau primului nebun care îi vine în minte s-o dea peste cap o\ndă?! Asta e întrebarea.\n– Hai, bă Moromete, vorbește cu ei, măcar vezi ce zic, nu da îndărăt, că\nam vorbi noi, dar tu știi mai bine de la Niculae cum să-i iai, zise-Matei.\n– Așa e, întări și Giugudel.\nDar Moromete, cu fruntea plecată, răsucindu-și o nouă țigare, nu dădea\nnici un semn că le auzea îndemnurile. Și nu spuse nimic nici în minutele\ncare urmară. Tăcea și fuma. Vedea ceva înainte? Se gândea?\n– Hai, bă, să plecăm, că se face noapte, zise atunci Costache ridicându-\nse pe neașteptate, ca și când și-ar fi adus aminte că în tot acest timp cât a\nstat aici, a uitat de ceva foarte important.\nÎncepură toți să coboare scările și o luară repede spre poartă, fără să se\nmai uite în urmă și fără să se aștepte unii pe alții.\nII\nCând Costache spusese „hai să plecăm că se face noapte“, ăsta era un fel\nde a vorbi: soarele era încă sus. Nu mai aveau însă treabă acolo, s-ar fi scurs\nvremea de pomană dacă mai stăteau. Mai mult nu aveau ce afla de la\nMoromete în acea zi.\nSoarele abia trecuse de vârfurile salcâmilor. Era o după-amiază de\nseptembrie, cu lumină multă ca și în plină vară, dar cu căldură mai puțină.\nMoromete plecă de-acasă îndată ce prietenii săi se îndepărtară.\nSe duse direct la Isosică. Noul responsabil al morii, care izbutise, după\ncât se pare, fără „Operațiunea Cotigeoaia“ să pună mâna pe acest post,\nstătea în biroul acela care semăna de departe cu o gheretă, și din care\ncondusese măcinatul, până acum câteva săptămâni, Adam Fântână,\ncurățat… Aceleași hârtii făcute varză îi dădeau acuma de furcă și lui",
  "Isosică. Le lăsă însă așa cum erau de îndată ce îl zări pe omul care intrase\npeste el și își dădu seama cine e. Își ascundea însă bine, ca de obicei, și\nmirarea și curiozitatea în fumul de tutun care îi urca pe dinaintea ochilor din\nțigara pe care o ținea în felul acela al lui, atât de gânditor și grijuliu, între\ndegete. Se uita însă direct, în tăcere deplină, la Moromete, neajutându-l cu\nnimic să intre în vorbă, neinvitându-l să ia loc, neîntrebându-l nimic.\n– Și mâine-poimâine, zise Moromete simplu, așezându-se pe banca de\nlemn alb, când Vasile o să te dea și pe tine la o parte și n-o să mai fii nimic,\nce-o să te faci, Isosică?\nNici nu se uita la el, își încrețise fruntea și scruta îngrijorat podeaua, ca\nși când Isosică ar fi fost fiul său cel mare, Paraschiv, a cărui soartă nu înceta\nsă-l îndurereze. Contempla acest viitor nesigur și plin de amenințări, la care\nse referise, își duse mâna la flanelă învăluindu-se parcă în tăcere și începu\nsă-și răsucească și el o țigare. Isosică nu-l pândise, dar îi dădu când țigara fu\ngata, peste masă, să aprindă.\n– Ce s-a întâmplat, nea Ilie? zise în sfârșit Isosică la fel de îngrijorat\nparcă de soarta omului care venise la el, ca și când ar fi fost taică-său.\n„Și când te gândești că ăsta o fi făcut raportul că Niculae l-ar fi înecat pe\nnenorocitul ăla de Gheorghe, gândi Moromete senin. Dacă l-ași întreba ar\nbeli ochii la mine că nu e adevărat și mi-ar spune pe altul…“\n– Niculae al meu, domnule, mai bine pune mâna pe plug sau încalică pe-\nun tractor și ară pământul (care trebuie arat orice-ar fi!) decât să-și\nzâmbească fasolele cum făcea Bâznae când stătea de vorbă cu al lui\nPretorian ca să arate că ei doi sunt prieteni. Noroc că ăla nici nu se uita la el,\ncu toate că mare brânză nu era nici de capul lui.\n– Îl bag în… mă-sii și pe Bâznae și pe Pretorian, zise Isosică devenind și\nel gânditor.\nȘi nu mai adăugă nimic. Era adică de aceeași părere cu ceea ce spusese,\ndar și cu ceea ce nu spusese Moromete.\n– Și atunci, zise Moromete, poți să-mi spui de ce te-ai speriat tu și te-ai\ndus acasă la Vasile să-l ajuți să ajungă președinte?\n„Dacă gândești ca mine și în general ca noi, ăștia, oameni mai în etate,\nse înțelegea din glasul lui, poți să spui cum ai putut să faci o astfel de\nprostie, care o să te coste, cât o să ne coste și pe noi, adică ceea ce știi și\nsingur ce amenințări ne trimete Vasile, dacă nu și mai mult, dat fiind că tu\nești om tânăr și ai alte ambiții?“\n– Cum să nu, zise Isosică.",
  "– Ei, de ce? Sunt curios.\n– S-au încârligat două lucruri, nea Ilie, zise Isosică.\nȘi se apucă și trase cu atâta precauție și atât de îndelung din țigare, încât\ndupă ce o luă de la buze și începu pe îndelete să povestească, minute în șir\nel vorbi cu fum în gură, care parcă nu se mai termina.\n– Primul lucru, zise el, și apoi tăcu.\nSe întreba poate dacă să spună sau nu ceea ce se aștepta de la el. Se\nhotărî: trebuia spus, din moment ce toată lumea putea gândi că ar fi făcut,\nprin urmare, o prostie, așa cum o dovedea venirea aici la el a acestui om atât\nde respectat.\n– Pe Vasile ăsta, începu el, eu l-am împiedicat cât am putut să nu iasă\ndin curtea lui, dar el s-a dat la fund ca rața și când a scos capul deasupra, a\nieșit departe. Nu-ți spun ce cred eu, îți spun ce e. Ași fi luptat cu Vasile dacă\nar fi fost numai atât. Dar mult n-ași fi luptat, fiindcă nu l-ași mai fi putut\nîmpiedica și aici se încârligă prima situație cu a doua.\n– Care ar fi prima? zise Moromete.\n– Nu ți-a spus-o Niculae?\n– Nicidecum.\n– Niculae e vinovat de ridicarea lui Vasile.\n– Ei, nu mai spune, exclamă Moromete parcă răpit de această ipoteză.\n– Ai să vezi, și dacă nu mă crezi, gândește-te, adu-ți aminte. La\nînceputul campaniei o fată de la U.T.M., secretara raionului cu tineretul, l-a\ncăutat pe Niculae pe câmp și a încercat să-l convingă să-l sprijine pe Vasile\nîn intenția lui de a forma aici o gospodărie colectivă și de a lupta necontenit\ncontra noastră, a mea și a lui Plotoagă, care știi și dumneata că ne-am opus.\nLui îi convine G.A.C.-ul, nu pierde nimic, din contră, îl ajută, fiindcă n-are\nnici pământ, nici vite. O să-ți spun la urmă ce gânduri, adică nu ce gânduri,\ncă le pune în practică, ce metode are de gând să folosească Vasile să-și\natingă acest scop, care vine și în planul raionului. Acolo, știu eu, se spune\nașa: dacă sunt posibilități și prin liberul consimțământ. Contra metodelor de\nconstrângere… Dar să ne întoarcem la întâlnirea de pe câmp dintre activista\nde tineret și Niculae. Niculae o asculta cum îi spune toată povestea lui\nVasile și cum noi așa și pe dincolo i-am făcut și i-am dres… La urmă de tot,\nNiculae i-a răspuns așa: „Oriunde intri într-un sat, dai peste unul ca Vasile\năsta cu o istorie așa cam dubioasă… Trebuie să fim atenți și să nu facem\njocul unuia sau altuia.“ Și i-a întors spatele. Foarte bine am zis eu când am\nauzit dar acum spun: foarte rău. Trebuie să te gândești cui spui asemenea",
  "cuvinte. Cine e persoana? Ei, ce interes are să susțină așa de tare pe unul\nsau pe altul? Ei, persoana era secretara raionului U.T.M. Dacă ea îl apăra pe\nunul ca Vasile, însemna că știa ea ceva. Nu știu ce, dar era clar, ținea la el,\ncu toate că Vasile are și el un Dumnezeu la care se închină în fiecare zi și nu\nși-ar întoarce capul după alta: Florica, muierea aia a lui mică, și fetița.\nProstia lui Dan și a lui tat-său și care o să-i coste viața (numai viața, fiindcă\npământurile or să fie colectivizate la toată lumea) a fost asta, că au lovit-o\npe Florica. Dar să ne întoarcem la secretara de tineret. Ținea la Vasile ca la\nun prieten. Oamenii au și prieteni, nu? Niculae nu și-a dat seama. Și fata\nasta văzând că n-are câștig de cauză cu activistul Niculae Moromete, s-a\ndus la regiune, la președinte, și i-a povestit toată tărășenia. Crezi că ar fi\navut timp un ștab așa mare s-o asculte? De-acolo de unde conduce știe el\naltele și mai rele decât pățania unui oarecare Vasile al Moașii din comuna\ncutare, raionul Pălămida, cu rudele lui… Dar aici vine al doilea lucru care s-\na încârligat cu primul: fata era rudă cu președintele și el a ascultat-o. Ce fel\nde rudă n-ași putea să-ți spun, destul de rudă ca s-o asculte și să-i dea\ndreptate. Și uite așa pleacă într-o zi din sat și lipsește două zile Vasile al\nMoașii și este primit în audiență la președintele regiunii. Ce-au discutat\nacolo, n-ași putea să-ți spun. Dacă ai avea pretenția asta, ar însemna să-mi\nceri să știu prea multe. Erea obligat Niculae să știe toate astea? Nu, nu erea,\ndar când ceva iese rău, rezultă că trebuia să știi. Asta sau altceva, n-are\nimportanță. Fapt e că nu trebuia să procedezi cum ai procedat. Eu, cum am\naflat la timp și am tras toate concluziile? Puteam să nu aflu, dar m-a mirat\nceva. Aveam noi o înțelegere, eu, Plotoagă, Bilă, Zdroncan și Mantaroșie,\ncare ni s-a alăturat mai pe urmă. Și cineva dintre noi ne-a trădat. Cui?\nTocmai persoanei care aveam de gând s-o aranjăm. Prin cine? Ei, prin cine\ncrezi? Prin Vasile! Și nu mai aveam stare neam. Mă, de ce prin Vasile? Ce\ncaută Vasile aici? Că de ce ne-a trădat, mai înțelegeam, îmi spuneam că e\nunul dintre noi care joacă pe două fețe. Cine știe? Dacă nu izbuteam? Și\npână la urmă ce-am zis eu? Bă, ia s-o pun eu pe Ciulea mea să afle! N-am\nvrut să recurg la serviciile muierii, fiindcă muierea întotdeauna îți cere ceva\nîn schimb, mi-a și cerut și a trebuit să-i satisfac această dorință. Ei, și a\naflat! Două lucruri: una, ce ți-am povestit eu până acuși, și al doilea,\ntrădătorul. Era Zdroncan, care și el aflase de prietenia lui Vasile cu fata aia,\nși cine erea ea, și înțelesese că Vasile va veni mai devreme sau mai târziu în\nfruntea comitetului executiv. Și atunci s-a dat cu el și nouă nu ne-a spus\nnimic, nici măcar lui cumnatu-său Plotoagă. L-am iertat, că n-aveam ce să-i",
  "fac. Ei, și se punea acuma marea întrebare: ce fac eu? Am doi dușmani, unul\npe care îl știi, sau l-ai ghicit, Fântână, și al doilea Vasile. De Fântână nu mi-\nera frică, dar de Vasile, da. Și mi-am spus așa: Vasile, deocamdată, dacă lupt\ncu el și îl susțin mai departe pe Plotoagă, nu vine el așa repede președinte. E\nadevărat, dar și când o veni (că de venit vine!) ne curăță pe toți absolut. Ai\nsă întrebi de ce erea obligatoriu să vină? Numai din pricină că vrea el și că\nreușise să ajungă în audiență atât de sus? N-ar fi fost suficient! Dar\nevenimentele din vara asta de pe arie arată că unul ca Vasile ar fi căutat, mai\ndevreme sau mai târziu, raionul, pentru scopurile pe care ți le-a spus\namănunțit Niculae (le știi și dumneata!) și Plotoagă nu mai corespunde. Ce\nam făcut eu? Am ales varianta a doua, să-l ajut să vină mai devreme și să-l\npărăsesc pe Plotoagă (l-a părăsit el cumnatu-său, darmite eu!). Și m-am dus\nla Vasile acasă și i-am propus alianța. Și Vasile s-a dovedit deștept. În tot\ncazul s-a gândit că eu nu sunt primul lui dușman, ci văru-său. Și ca să poată\ncât mai curând să-l nimicească pe el și pe tat-său, pe alde Năstase adică,\nnici nu s-a mai uitat că face alianța cu mine.\n– Și presupunând că Niculae ar fi ascultat-o pe fata care zici și l-ar fi\nsprijinit pe Vasile contra voastră, nu pornești de la presupunerea că ar fi fost\ntot aia? zise Moromete. Întrucât în cazul ăsta mai e vinovat Niculae, cum\nziseși?\n– Nu e tot aia, zise Isosică.\n– De ce?\n– Fiindcă ne-am fi împăcat noi cu Vasile fără să-l împingem atât de sus.\n– Crezi că v-ați fi împăcat? se îndoi Moromete.\n– Dacă i-ași fi dat pe Dan și pe tat-său pe mână ar fi fost suficient și cu\nasta s-ar fi terminat totul.\n– Te contrazici, îl întrerupse Moromete.\nIsosică se gândi.\n– Stai să vezi, se corectă el. Sigur că problema rămânea în picioare, dar\nașa stând lucrurile, am fi căutat noi un alt Vasile când ne-am fi dat seama ce\nvrea raionul și Plotoagă nu mai e bun și nu ne-am fi pomenit noi vrând-\nnevrând cu unul care e pus pe fapte mari. Am fi știut cum să-l anihilăm pe\nVasile al Moașii și cum să împingem în față un alt Vasile, care nu i-ar mai fi\nacoperit pe cei bogați, dar nu s-ar fi apucat să dea în oameni ca dumneata.\n„În timp ce tu nu dai, … pe mă-ta și pe tac-tău ăla care o luă așa\nșchioapă, și te făcu pe tine, să ajungi în fruntea satului“, îl înjură Moromete\nîn gând.",
  "– Și cum l-ați fi anihilat pe Vasile al Moașii? zise apoi.\n– Lăsându-l, de pildă, să facă el aici la noi o gospodărie colectivă: l-am\nfi susținut să fie el președinte. Nu ne-ar fi durut. Așa, acuma, o să facă în\nașa fel încât o să mă oblige și pe mine să intru. O să intru cu un pogon. N-\nam încotro.\n– Și crezi tu, Isosică, că e cel mai mare rău care te așteaptă pe tine de-\naici înainte? zise Moromete înveselit parcă de faptul că acela își vedea cu\natâta blândețe viitorul.\n– Ce-ași putea să fac? zise Isosică.\n– Nu te gândești?\n– Nu.\n– Mai e lume în sat, zise Moromete.\n– Nu înțeleg.\n– Mai e lume în sat care să aleagă alt om mai cu scaun la cap decât pe\nVasile ăsta. Singur ai spus că ai fi făcut tu rost de alt Vasile dacă nu venea\nVasile ăsta! Fă acuma!\n– Acuma e prea târziu, zise Isosică.\n– Pentru că te gândești la unul mai slab ca el! exclamă Moromete.\nGândește-te la unul mai tare.\nIsosică tăcu o vreme îndelungată. Înțelesese. Nu degeaba se spuneau\ndespre acest om atâtea povești. Avea mintea pătrunzătoare. Știa totul. Îl\npierduse pe Niculae, vroia să se apere.\n– Vrei să spui, zise Isosică întru târziu, că dacă nu-mi găsesc un alt om\npe care să-l sprijin și să-l sprijine și lumea și să-l pun să se opună lui Vasile,\nși să fie mai tare ca el, o să am și eu soarta lui Plotoagă?\n– Da’cum!? exclamă Moromete.\n– Vreai să-ți spun drept? exclamă și Isosică cu un glas atins parcă de o\nboare de tristețe. Așa e, așa trebuie făcut și faptul că Vasile n-are de gând să\nțină seama de oameni ca dumneata și recurge la amenințările care ți s-au\ntransmis și pot să spun că vor fi puse în practică, dacă vă mai adunați, mă\nîndreptățește să nu părăsesc terenul. Fiindcă așa aveam de gând: cât o fi!\nîmi ziceam, și pe urmă mă întorc la treburile mele, ca orice om, dar două\ndificultăți se ridică la orizont: una, Vasile e foarte deștept, va face acum în\ncomună o gospodărie colectivă, a și pus pe picioare un comitet de inițiativă\nși cu meritul ăsta o să fie imposibil să-l clintești de pe poziția lui. Al doilea:\ncare să fie omul capabil să-l înfrunte?",
  "– Pe cine are de partea lui? întrebă Moromete cu un glas de parcă ar fi\nspus: n-are pe nimeni!\n– O să-și adune destui. Se găsesc! Găsești orice! își aminti Isosică de\nacest adevăr rostit odată de Aristide.\n– Domnule, lumea asta la care el le ia bucatele din pod, e cu el? îl\nîntrebă Moromete parcă stupefiat de faptul că Isosică tot nu înțelegea.\nSe lăsă iar o tăcere.\n– Vrei să spui că există cineva în sat care să facă același lucru și totuși\nlumea să fie cu el?! zise în sfârșit Isosică uluit parcă și el că ăsta ar putea să\nfie gândul lui Moromete.\n– Da’ ce credeai că vreau să spun?! râse parcă Moromete.\n– Adică? Fii mai clar. Te gândești la un om anume?\n– Se înțelege de la sine.\n– Ei, cine e?\n– O să ți-l spun eu. Nu sunt sigur… Adică nu că nu sunt sigur. Nu știu.\nN-am mai stat de mult de vorbă cu el. După ce stau cu el de vorbă o să-ți\nspun și cine e…\n– Mă faci curios, pe cuvântul meu! zise Isosică. Spune-mi-l și mie! Asta\nar fi chiar prea de tot să existe un astfel de om și eu să nu mă fi gândit la el.\nMoromete, drept răspuns, se ridică. Celălalt ieși pe după biroul său și îl\nînsoți până ce ieșiră din curtea morii, care era de obicei plină de căruțe, de\nvite și de oameni. Se auzea de departe zgomotul valțurilor, iar de alături cel\nal motorului, care cânta ca un cuc prin coșul său înalt asemănător unui\nfluierici uriaș de copii, făcut din salcie. Parcă ar fi vrut să spună că iată ce\nvesel și plăcut e la moară.\n– E membru de partid omul la care te gândești dumneata? zise Isosică.\nSe opriră în poartă, ca doi țărani pașnici, tăifăsuind de-ale lor cu țigările\nîn gură. Moromete dădu din cap într-o parte ca și când i-ar fi părut rău:\n– Nu mai știu dacă e, zise el, de-aia spusei să vorbesc întâi cu el… Da’\nnu-ți terminași vorba cu Vasile. Ce metode zici că vrea să folosească? Nu\nexistă decât o singură metodă, răspunse tot el: ordin general de intrarea\ntuturor în gospodărie și cu asta socoteala ciobanului e achitată!\n– Asta ar fi prea simplu, zise Isosică.\n– De ce prea simplu?! exclamă Moromete uitându-se nedumerit drept în\nochii lui Isosică. Dacă eu n-am nici-o pretenție, declară el, ce te mai\noprește? Ce rost are să mă pui pe mine să-l muncesc eu, pământul, să vii pe\nurmă să-mi iai din el cât vrei tu și pe urmă să mai mă pui să plătesc și",
  "impozite și cote de carne, de lână și de lapte, chit că eu nu mai am nici vaci\nnici oi! Întrucât mă privește, eu sunt pentru! În tot cazul nu sunt contra, se\ncorectă el. Dacă tineretu ăsta nu mai vrea să muncească pământul, cum o să\nmai vreau eu, care sunt om în etate și copiii mei toți s-au dus care încotro!\nMi-a mai rămas o fată. O să se mărite și ea cu un băiat care are leafă și ce să\nmai fac eu cu atâtea pogoane de pământ?… Spune și tu, Isosică!\nIsosică însă nu-i răspunse nimic, se vedea că nici nu se gândește, așa\ncum nu ne gândim când înțelegem clar că în spusele cuiva se exprimă ceva\nexact pe dos decât ceea ce se afirmă.\n– E pământul meu, nu? întrebă Moromete. Și continuă presupunând că\nnu poate fi contrazis: Plătește-mi-l, dă-mi bani pe cât costă, fiindcă și eu l-\nam plătit cu munca mea și pe urmă n-ai decât să-l iai și să treci peste el cu\ntractoarele. Și cine nu vrea să-l vândă, să-l muncească în colectiv. Simplu ca\nbună-ziua.\nEra adevărat, atunci ce mai vroia Moromete? Isosică se uită la el cu un\nsurâs care îi deschidea în mod ciudat chipul, în general senin, dar care\nsurâdea rar și trăsăturile nu-i erau învățate; parcă era alt om, mai tânăr și\nmai atrăgător decât se putea ghici.\n– E clar, zise Isosică fără cea mai mică umbră de ironie. Așa o să se\nfacă!\nMoromete clătină din cap în fața evidenței, aruncă ceea ce îi mai\nrămăsese din țigare, scuipă subțire drept peste ea și exclamă cu reproș:\n– Ei f… l-ași!\nȘi deodată nu mai vru să afle ce metode i-ar fi putut dezvălui Isosică,\nreferindu-se la intențiile acelui Vasile. Plecă. Numai primii pași lăsară\naceastă impresie, fiindcă îndată își lăsă fruntea în pământ și mersul i se\nîncetini. Era mersul lui când se gândea și când nu mai vedea nimic în jur.\nIII\nDe-aceea nici nu auzi cum o femeie care tocmai ieșea din curtea morii\ncu o căruță îl strigă din urmă și apoi se ținu aproape de el cu caii la pas… Îl\nstrigase numai de două ori și nu prea tare, apoi tăcuse. Stătea dreaptă pe\ncutia căruței și aștepta ca el să audă cu întârziere că numele lui fusese rostit\nde cineva și nu într-un mod obișnuit, ci așa cum fac cei care au dreptul,\ndupă ce au ținut la tine o viață, să te cheme fără teamă de nimeni…",
  "Era sora mai mică a primei lui soții, una Fica, femeie încă tânără, despre\ncare numai Ilinca știa de mulți ani că, deși măritată și mamă a doi copii,\ngândul ei fusese totdeauna la Moromete, mărturisit doar fetei lui prin\nîntrebări care nu se schimbau (ce mai face, Ilinco, tac-tău?), când fata se\nducea pe la Rîca parcă anume, dintr-o curiozitate precoce, acoperită de\ninocența vârstei, ca să afle dacă mătușa ei continuă să țină la tatăl ei, în\nciuda trecerii anilor… Ținea, și mai ales în ultima vreme, după ce îi murise\nbărbatul. Nu avea încă cincizeci de ani și văzută de departe putea fi luată\ndrept fată, subțire cum era și cu pasul viu și ușor…\n– Ce e cu tine pe-aici cu căruța? zise Moromete ridicând pe neașteptate\nfruntea.\nGlasul ei îi sunase în urechi cu întârziere. Se abătu din drum, coborî\nșanțul și se apropie de căruță; puse piciorul pe vătraiul loitrei și se urcă sus\nlângă muiere.\n– Asta e o treabă pentru tine!? zise el.\n– De ce, Ilie?\nMoromete începu să clatine din cap; nu se făcea! Sunt lucruri care au\nrostul lor și ce rost e ăsta să…\n– Credeam că ai murit și tu, nu numai bărbatu-tău! zise el ferindu-se.\nMă, ziceam, aia o fi murit și ea pe-acolo prin Rîca ei, de n-a mai dat nici un\nsemn că mai e pe lumea asta!\n– Aha! făcu muierea. Și m-ai îngropat și pe mine alături de el și ți-ai\nvăzut de treabă. Parcă mai cunoști tu pe cineva de când ți-au fugit feciorii?\nLas’ că nici când eram pe-aici nu prea te gândeai tu la mine, dar o dată, de\nCrăciun și de Paști, tot ne mai vedeam noi.\nÎn acest timp Moromete nu-i aruncase muierii nici o privire. Dar se uita\nea la el.\n– N-ai îmbătrânit neam, spuse ea mai departe, ai ceafă dreaptă. Știu că\nai trecut de șaizeci, dar nu știu cu cât.\n– Nu cu mult, răspunse Moromete cu încântare, parcă minunându-se că,\niată, trăiești mult, veri după veri și ierni după ierni, și când te uiți în urmă\nvezi că n-ai decât șaizeci și ceva de ani. Orice-ai zice, nimeni nu te\nîmpiedică să te gândești că mai poți trăi optzeci.\n– Am auzit că tu și Catrina vă aveți ca la douăzeci de ani, ea a vrut să se\nlase, tu ai alergat cu parul în mână după ea pe după casă… Căci te-ai\nprefăcut bolnav, așa e?\n– Așa e! întări Moromete subțirel.",
  "– Ei, ce-ți pasă! Fi-tu Niculae e bine, Ilinca am auzit că o să se mărite și\nea! Numai Paraschiv, săracul, e bolnav. De ce nu-i dai și lui niște bani, să-și\nia doctorii?\n– I-am dat, Fico, crezi că am așteptat să vii tu la moară în Siliștea și să\nne întâlnim noi ca să-mi dai tu ideea? Da’ mi-a spus muierea aia a lui că nu\nse îngrijește. După ce i-am dus eu banii, că am strâns și eu de la ce mi-a dat\nNiculae, primul drum pe care l-a făcut după ce-am plecat eu a fost la\ncârciumă! „Nu se mai stăpânește, tată, mi-a spus creștina aia cu care\ntrăiește, n-am ce să-i fac, bea și fumează și hârjâie pe urmă din gât de mă și\nsperie.“ Da’ el zice: „Lasă, fă, că nu mor eu, v-arăt eu vouă la toți ‘vă muma\nîn…“ Care or fi ăia toți și ce vrea el să le arate, numai el știe! Care-or fi?\nMuierea însă nu-l urmărise chiar cu toată atenția, și s-ar fi zis că nu prea\nîi păsa ei de soarta lui Paraschiv.\n– Arăți bine, dar nu ești vesel! zise ea. De ce? Crezi că mai ai tinerețea\nîn față să te zbați din pricina unuia sau altuia? Care cum și-a așternut, așa să\ndoarmă!\n– Crezi că nu mai pot eu de inimă rea, Fico? Zic și eu că mă întrebași,\nrăspunse Moromete într-adevăr senin.\n– Ăsta e norocul tău, zise muierea. Ai minte de om tânăr, altfel ai fi\nmurit de mult, după câte te știu eu.\n– De ce zici tu asta?!\n– Așa!\nAvea în ea ceva ocrotitor această femeie. După dinții întregi care i se\nvedeau când vorbea, nu părea să fi trecut de mult de patruzeci și cinci de\nani, iar de departe arăta și mai puțin, fiindcă statura ei semăna cu a unei\nfete. Era îmbrăcată toată în negru, așa cum au obiceiul unele muieri când ies\ndin satul lor și se duc în alt sat, când pun pe ele ce au mai bun, chiar dacă au\nde făcut o treabă.\n– Așa ai fost tu bun și nu ți-ai ridicat, de când te știu eu, ochii la o\nmuiere. Ai avut două, pe soră-mea, săraca, pe care ai omorât-o, și pe\nCatrina, care o să te omoare ea pe tine, cu zile, dacă n-o gonești de-acasă,\nsau dacă nu fugi tu. Ia să te fi uitat, și ai fi văzut că n-ar fi îndrăznit să te\nlase singur și bolnav în pat și să-i scapere ochii ăia veninoși de bucurie că ai\nsă mori. E nebună, să știi de la mine, să-ți aduci aminte!\n– Eu zic că n-o să mă lase Dumnezeu să mă canunesc când n-oi mai\nputea, zise Moromete.",
  "– De ce să nu te lase? Parcă Dumnezeu are milă de ăl bun și îl\npedepsește pe ăl rău? zise muierea.\n– Da’ cum crezi tu că e?!\n– Uneori e și după păcate, dar alteori nu e! zise muierea. Al meu, după\ncâte bătăi mi-a tras, ar fi trebuit să se canunească și el nițel când l-a luat\nDumnezeu. Nu s-a canunit neam, a murit întâmpinat.\n– Era acasă? o întrebă Moromete.\n– În pat, zise muierea. Venisem de la cimitir și pusesem cușnița cu\ncolaci de grindă. Mi-e foame, zice, și îl văd că se ridică și întinde mâna sus\nsă ia cușnița. A! a făcut, și gata!\nUrmă o tăcere. Căruța ieșise de mult din sat și caii, simțind parcă roșul\nasfințitului în spate, începuseră să bată grăbiți drumul cu copitele.\nMoromete avea aerul că merge și el acasă, cu toate că satul lui era în urmă,\nnu înainte. Stătea mereu cu fruntea puțin aplecată și nici acum nu întorcea\nprivirea să se uite măcar o dată la muiere, deși din spusele lor se înțelegea\ncă n-o mai văzuse de multă vreme.\n– Că s-ar putea ca muierea asta a mea să-mi facă și să-mi dreagă, admit,\nmurmură întru târziu, ca pentru sine. Dar că pe soră-ta Rada aș fi omorât-o\neu, pe asta de unde ai mai scos-o?\n– Ai omorât-o după ce l-a făcut pe Achim, zise femeia. Mi-a povestit pe\npatul morții.\n– Ti-a povestit?\n– Da, mi-a povestit.\n– Hm!\n– Mi-a povestit și altele, nu numai asta!\n– Ei, ce vorbești?!\n– Săraca, n-am să uit până oi muri cum s-a întors ea acasă și a venit la\nmine să-mi povestească cum ai dat tu peste ea în plină zi pe miriște, la\ncapătul locului tău din Pământuri. Uite, pe-acolo! zise muierea arătând cu\nbiciul spre stânga, în depărtare. Era un stejar pe-acolo, a îmbătrânit și s-a\nuscat. Știi cum te-a poreclit ea atunci, nu ți-am spus nici până acum?\nMoromete nu răspunse și câtva timp muierea nu turbură nici ea tăcerea\ncâmpiei pe care păcănitul roților și loviturile copitelor o făcea parcă să\nsporească și mai mult. Moromete înălță în sfârșit un umăr. Hm! În acest\nceas al vieții sale trebuia să afle despre sine lucruri pe care nu avusese timp\nsă le afle atâta amar de vreme! Șaizeci și ceva de ani nu sunt o glumă, ei,",
  "uite că tinerețea sa tot mai era aproape în mintea cuiva ca și când ar fi fost\nieri.\n– Lumea care m-ar auzi și te cunoaște nu m-ar crede, spuse femeia\nmirându-se parcă pentru întâia oară de ciudățenia faptului. Te-a poreclit\nMutul. Nu vorbeai neam! Pe urmă, când v-ați luat și te-am cunoscut și eu,\nam văzut că așa erea. Te uitai la mine, te uitai la ea, te uitai la tata, la orice\nte uitai nu ziceai nimic. N-aveai darul vorbirii! Da’ ce mustață frumoasă\naveai și ce subțirel arătai! Nici acuma nu ești gras, dar ți s-au adâncit ochii.\nEra nebună săraca după tine, din prima zi am văzut-o că-și pierde mințile.\nFiindcă trebuie să știi și tu că după ce ai venit pe la noi și te-a văzut mama,\ncând am rămas numai noi, i-a spus Rădiții: „Fugi, fă, de-aici, cum o să te ia\năsta pe tine? Ăsta e un om serios, ce i-o fi venit să se uite la o urâtă și la o\nmelă ca tine? Că de stricat nici măcar o vorbă văz că nu strică pe tine!“\nRădița a început să rază: „Ei, o să vedeți că mă ia, așa urâtă cum credeți voi\ncă sunt! Și dacă e mut și nu vorbește, știu eu de ce e!“ Eu am înghețat, se\nsmintise Rădița, știam ce înseamnă vorbele astea ale ei și mi-erea frică să\nnu înțeleagă toată lumea ce-a vrut să spună. Dar mama s-a strâmbat doar\nașa și a dat din umeri: „Se poate! a zis. Găsește și-o găină chioară un bob!“\nEști vinovat! Nu trebuia să te uiți la ea! Dacă nu te uitai, ar fi găsit și ea\nacolo un creștin de la Dumnezeu și poate ar fi trăit și acum!\n– De ce să nu mă fi uitat! zise Moromete cu o voce înăbușită și de astă\ndată întoarse capul și privirea lui se încrucișa plină de nedumerire cu aceea\nsigură a muierii.\nȘi-o retrase însă în clipele următoare.\n– Nu înțeleg nici azi, zise muierea. Tocmai asta e că nu te-ai uitat la ea,\niar ea știa și râdea. „Nu se uită la mine, îmi zicea, dar nu-și ia ochii de pe\nmine.“ Adică vrea să spună că te uiți la ea fără s-o vezi, n-o vezi că e urâtă\nși prăpădită, dar te uiți tare, n-o slăbești din ochi… „Ei, de ce?“ o întrebam.\nNici ea nu știa să spună, dar știa de ce. Trei copii i-ai făcut pe urmă, unul\ndupă altul, ca un berbec care nu alege oaia frumoasă.\n– Cât era ea plină de viață în ea, zise Moromete, așa de nepricepuți și de\nseci la minte i-au ieșit copiii. De unde rezultă că speranțele pe care le pui în\ncopii mai bine să nu le pui deloc, că e mai bine.\n– Ți-e gândul tot la ei, zise muierea. Degeaba zici că nu ești ăla care nu\nmai poate de inimă rea.\nNu era dezamăgire, dar nici compătimire în glasul muierii. Umerii lui\nMoromete rămaseră nemișcați. Da, parcă spunea el. Așa era. Ce putea să",
  "facă? Ni se pare că putem să nu ne gândim. De fapt e mult mai rău: nu ne\ngândim, dar suferim. Ni se apleacă umerii fără să știm de ce. Și abia din\ncând în când ne dăm seama.\nTăcerea care se așternu între ei deveni parcă nemișcare, ca și când totul\ns-ar fi oprit, și gânduri și sentimente. Numai caii, cu mușchiulatura lor vie,\numpleau aerul mișcându-și ritmic coamele în timp ce cu copitele călcau\npământul făcând parcă să trăiască și căruța cu ei, ale cărei roți stăteau de\nvorbă cu împrejurimile; loturile de porumb pe lângă care treceau, miriștile\ngoale, răzoarele lor bogate cu ierburi erau încremenite ca în vis. Trecem,\npăcănea căruța, ne întoarcem de unde am venit, scârțâim sub greutatea a\nceea ce au pus cele două mogâldețe de sus peste noi.\nCopaci îndepărtați le ieșeau înainte și pe nesimțite rămâneau în urmă și\nse topeau în aburul plin de culori al asfințitului. Din când în când, caii\nsforăiau cu putere, ca și când n-ar fi știut în acele clipe că sunt adevărații\nstăpâni ai pământului.\nÎn curând intrară în sat, a cărui viață în amurg îi învie pe cei doi și le\naduse aminte că li se întâmpla ceva neobișnuit: ea, Fica, mamă a doi copii\nînsurați, aducea cu sine acasă pe înserate un bărbat din alt sat. Cine era? O\nmuiere fu atât de năucită de curiozitate încât se apropie de căruță, puse\nmâna pe leucă și se uită:\n– Cine e, fă, omu ăsta? zise.\n– Cumnatu-meu, fă, nu te mai chiorî așa și du-te și-ți vezi de treabă, se\nrăsti în șoaptă Fica.\nMoromete se înveseli.\n– Cine era neroada aia? zise el după ce muierea rămase în urmă.\n– Nu e chiar așa de neroadă, îi răspunse Fica.\n– Așa e, conveni Moromete. Să stai și să te gândești.\nÎn curte femeia trase căruța la prispă și Moromete se dădu jos ca un om\nla casa lui, coborî șușlețul de la spate și apucă de un sac pe care îl aduse\nridicându-l pe grumaz la marginea blănii. Îl luă în spinare și îl puse pe\nprispă. Muierea intră în tindă și aprinse lampa. După ce termină cu sacii,\nMoromete trase căruța sub șopron și deshămă caii, pe care îi băgă în grajd și\nîi legă la iesle.\n– Tu ai ceva să dai să mănânce la caii ăștia? i se auzi glasul în amurg.\n– Deasupra e niște nutreț, se auzi și glasul ei, însoțit de crăonitul unei\ngăini și de zarva orătăniilor speriate.",
  "Muierea prinse una, pe care i-o dădu lui Moromete s-o taie. Se duse apoi\ncu ea în tindă s-o opărească. Mișcările, la oamenii bătrâni, sunt încurcate și\nîntortocheate ca și când ar avea la îndemână un timp nesfârșit ca să le ducă\nla capăt. Ei scot din fire pe cei tineri, care caută să scape repede de ele,\nfiindcă ei cred că viața cea adevărată se află dincolo de lucruri și de treburi.\nNici nu-și dădu seama Moromete când se pomeni cu mămăliga fierbinte pe\nmasă și cu pasărea friptă în strachină. Abia de se așezase pe prag și-și\njupuise jurnalul pe care îl purta în flanelă să-și facă o țigară, și abia avusese\ntimp să-și fumeze țigara aceea. El nu știa că minute lungi treceau până își\namintea el c-o ține în mână și că femeia se uita din când în când la el și îl\nvedea pierdut, dus pe gânduri. Nu-l turbură, dar focul sub mâinile ei dibace\nardea necontenit și grăsimea de pasăre sfârâia neîncetat în jarul cocenilor\nvechi de porumb.\n– Hai, Ilie, să mâncăm! zise ea deodată, și Moromete tresări.\n– Hai, să facem și treaba asta, că pe celelalte le isprăvirăm, conveni și\nMoromete, și când văzu ce era pe masă deschise ochii mari: Tu vorbești\nserios?!\nMuierea luă masa rotundă în brațe și o dădu aproape de genunchii lui.\n– Bei, Ilie, și o ceașcă de țuică?\n– Mă, Fico, păi tu nu știi?\n– Ce!?\nMoromete spuse cu regret:\n– Mie nu-mi place băutura.\n– Ei zău!?\n– Nu-mi place băutura, ca pisicii untura, zise Moromete.\n– Acuma tu glumești, dar pe vremea aia chiar că nu-ți plăcea, zise Fica.\nToți ne miram. Om la nunta lui să nu pună el băutură pe limbă.\n– Așa un strop tot am băut eu! zise Moromete.\n– Atât, zise muierea, și continuă: Să trăiască ginerele, să trăiască\nmireasa, să le dea Dumnezeu copii, să trăiască socrii și să le dea Dumnezeu\nsănătate! Pe urmă să trăiască nunii mart, frații, surorile, verii! Nimic, el tot\ncu ceașca aia în mână stătea. „Da’ bea odată ceașca aia, s-a înfuriat mama,\nbărbat ești tu sau ce ești?“ Și atunci ai băut-o și te-ai strâmbat, ții minte ce-\nai spus? „Ce obicei or mai fi având și oamenii să bea porcărie de-asta!“ „Ei,\ntaci, au strigat toți, a vorbit popa-n biserică. Nu vrei să ne spovedești,\npărințele?“ Mi-a plăcut de tine, Ilie, de-atunci, zise deodată femeia cu un\nglas care era atât de înfiorat încât în clipa aceea semăna cu al unei fete",
  "îmbătate de dragoste, uite, îți spun, așa de mult, că dacă n-aș fi fost așa mică\nîn anul ăla când muri soră-mea, nu m-aș fi uitat că eu aș fi fost fată mare și\ntu cu trei copii, care mi-ar fi fost nepoți! Ți-aș fi trimis argint viu, să-ți ia\nmințile, și să te însori cu mine!\nMoromete ascultă parcă la pândă această declarație ca și cum o\nașteptase, și acum vedea, tăcând, că fusese bine făcută, apoi se miră:\n– Da’ câți ani aveai tu atunci?! și avu o astfel de intonație în glas încât ai\nfi crezut că muierea nu spunea adevărul.\nEa nu răspunse, își umplu iar o ceașcă și rupse apoi din puiul rumenit\ndin strachină. Rupse doar o aripă. După ce o mâncă nu se mai atinse nici de\nbăutură, nici de carne.\n– Dragostea face pe om mai deștept, șopti ea întru târziu. Nu zic că din\npricina ta n-am ținut la bărbatu-meu după ce m-am măritat și eu și-am făcut\ncopii. Țineam la el, avea inimă mare și nici prost nu erea. Dar când mă\ngândeam la tine, parcă mi se făcea ziuă în cap. Te vedeam o dată, de două\nori pe an și-mi ajungea, și cu toate că niciodată nimeni n-a știut ce simt eu,\nbărbatu-meu a știut, dar murea să afle cine e. Fiindcă vedea. Și atunci, ca\nprostul, cum fac toți când se îmbată, venea și mă lua la bătaie, sau invers, ca\nsă poată să mă bată se ducea mai întâi să se îmbete. Mai rău era că pe urmă,\ncând ai început să te schimbi, când ai început să vorbești, mi-am dat seama\ncă te-am ghicit eu bine, ca și soră-mea, săraca. Tu nu vorbeai la început din\npricină că ereai prea tânăr, dar ochii tăi se uitau și vedeau lumea. N-aveai\nglas, dar te gândeai! Și când ai început să ai, au văzut și alții ce văzusem eu,\nun copil.\n– Te apucași să-mi spui pe drum că eu am omorât-o pe Rădița, zise\nMoromete pe deplin senin și neturburat. Adică cum? Eu știu că a fost ceva\ncu moartea ei, dar n-am putut să-mi dau seama ce, n-am avut cum, știu că n-\na suferit de ceva anume. Ti-nchipui că eu cu mâna mea nu i-am făcut nimic.\nN-o să te apuci să subții un astfel de lucru.\n– Ba i-ai făcut, răspunse femeia după ce lăsă să se scurgă între ei minute\nlungi de liniște. I-ai făcut, Ilie, repetă, dar fără reproș și chiar fără prea mare\ninteres.\nS-ar fi zis că nu-i stătea prea mult pe inimă nici soarta pe care a avut-o\natunci sora ei.\n– Nu pot să te învinuiesc, Ilie. Oamenii nu prea țin la viată, o pierd din\nte miri ce! Soră-mea a murit, fiindcă n-a avut răbdare să iasă din lehuzie, cu\ntoate că nu mai erea o fetiță care să nu știe ce trebuie și ce nu trebuie să facă",
  "o muiere care naște, câtă vreme trebuie ea să se ferească. Tu nu știai nimic,\ndar ea știa, că mama era acolo și i-a spus. „Bine fă, Rădițo, am întrebat-o, tu\nești nebună?“ „Ce să fac, Fico, mi-a spus, mi-era dor de el, mi se părea că\nnu mai am nimic, că și cu Paraschiv și cu Nilă tot așa a fost și n-am pățit\nnimic.“ „Acum o să mori“, zic. „Ei și? zice. Am făcut trei copii, am trăit,\nnu-mi pasă. Mare bucurie nu mai m-așteaptă, am văzut eu… copiii, să-i\nștergi la cur, să le dai să mănânce, nici noaptea nu te lasă… Bărbatul…“\n„Ei, zic, ce e cu bărbatul?“ N-a zis nimic. Se vedea că gândul la bărbat o\nfăcea să-i pară rău. S-a întors cu spatele la noi, și zice: „Fico, dă-mi un cui“.\n„Un cui? Ce-ți trebuie?“ „Îmi trebuie mie!“ M-am uitat la mama, la soră-ta\nGuica, nici ele nu înțelegeau. M-am urcat pe scara de la pod, am căutat pe\npoliță și i-am adus un cui. M-am uitat să văd ce vrea să facă cu el. Nimic, îl\nținea în mână. în timpu ăsta sângele picura din ea în oala de sub pat… Pe\nurmă ai venit tu cu sanitarul. Ce să priceapă un sanitar! Când am întors-o nu\nmai avea viață în ea. Sanitarul zice: „Ia uite, are un cui înroșit în mână.“ Și\ncând ne uităm, alături de căpătâi, trei măsele cu șipcile mari însângerate. Și\nle scosese singură din gură cu cuiul.\nMoromete se uită brusc afară, ca și când ar fi vrut ca această cumplită\ndezvăluire a suferințelor primei lui femei să nu mai fie auzită și de\naltcineva.\n– A zis și ea așa ca un gând care-i venise, spuse el în cele din urmă. Ca\nsă moară liniștită. De la început i-a fost rău, după ce l-a făcut pe Achim. Era\ncam nebună soră-ta, de s-a apucat ea să-ți spună un lucru ca ăsta.\n– Nu erea adevărat?\n– Cum o să fie? Și ce-a apucat-o cu dinții? Ea nu mi-a spus niciodată că\no dor! Auzi, să-și bage cuiul în gură!\n– Uite-așa de mari erau măselele, cu câte trei șipci, repetă Fica. Nici una\nnu era stricată. S-a mirat și sanitarul. N-am mai văzut una ca asta, zice. Mai\nți-aduci aminte? Pe urmă, repede, te-ai însurat…\n– Ce puteam să fac? Cine să fi avut grijă de cei trei care ereau mici? Am\nvrut eu să mai aștept, reluă Moromete parcă vesel, dar și puțin batjocoritor\nla adresa femeii, a gândului ei spus adineauri, din care se putea înțelege că\nar fi trebuit s-o aștepte pe ea, pe Fica, să se facă mare. Până într-o zi când\nm-am dus pe la Turnu, după niște pește. Mai erea, dar nu mult, până a\nînceput primul război. La întoarcere (îi lăsasem în grija soră-mii Guica) îl\ngăsesc pe ăl mic, pe Achim, în copaie, venise de i se urcase caca pe spinare,\nde jos până la gât, tocmai pe după ceafă, așa avusese grijă soră-mea Guica",
  "de ei! Pe urmă avea pretenția că de ce am adus-o pe Catrina în casă, care\nerea și a mă-sii, adică a feciorilor, de, a nepoților. Adică să fi stat eu așa, ea\nsă se fi măritat, să-și fi adus bărbatu acolo cu mine, și uite-așa! Gândurile\nastea de femeie smintită le-a băgat pe urmă și în capul lui Paraschiv, al lui\nbietu Nilă și al lui Achim, când s-au făcut mari, iar ei n-au avut mai multă\nminte decât ea și au crezut-o! Iar asta, Catrina, nici ea n-a avut mai multă și\ntoată viața i-a fost frică de ei, să nu mor eu și să n-o arunce ei pe drumuri!\nCă, adică dacă nu-i trec casa pe numele ei! Mânca-o-ar pământul de casă!\nÎntre timp muierea începuse să strângă masa. Nu s-ar fi putut spune că\nascultase cu interes tot ceea ce spusese Moromete. După ce el tăcu nu-i mai\ndădu nici un semn, nici da, nici ba.\n– Hai, Ilie, să ne culcăm, zise ea în tăcerea care se lăsase în tindă.\nȘi de astă dată vocea ei însemna: lucrurile astea, dacă le răscolești, nu le\nmai termini până dimineața. Tot mai bine e să dormi și, când răsare soarele,\nsă te scoli odihnit și cu gândurile proaspete.\n– Tu, zise Moromete, ești chiar singură? Unde e băiatul ăla al tău?\n– A, păi nu ți-am spus?!\nȘi se așeză pe un scăunel cât o șchioapă, foarte aproape de pragul unde\nstătea Moromete.\n– Da’ tu, zise ea, un vin nu beai?\nMoromete ridică din umăr mâhnit ca și când s-ar fi ivit din vina ei o\nneînțelegere care îl întrista…\n– Ți-am spus eu că nu?!\nEa se duse undeva în odaie și se întoarse de-acolo cu o damigeana mică\nîmpletită în nuiele și astupată cu un cocean…\n…Moromete se uită iar afară, și cu paharul în mână rămase atent,\nașteptând. Într-adevăr, se auziră pași în curte, pași ușori ca de pisică, așa\ncum îi fac fetele desculțe care vin de la poartă și se apropie de prispa casei.\nSe auzi urcatul pe prispă, o săritură elastică, fără zgomot, doar fâsâitul\nfustei turbură liniștea zilei de vară. În prag, cu lumina mare a bătăturii în\nspate și cu fața sub umbra tindei, apăru Rădița.\n– Ce e cu tine, unde fuseși? zise Fica. Flăcăul ăsta te-așteaptă aici de-\naseară, și tu umbli pe drum fără nici un rost.\nRădita nu zise nimic, dar părea veselă. Trecu spre odaia cealaltă luându-\nși de pe cap barișul ca să și-l pună mai bine, în timp ce i se văzu părul\ncastaniu și cozile împletite care îi atârnau pe spinare. Lăsă ușa deschisă și se",
  "întoarse. Era subțirică și înaltă și pulpele picioarelor ei erau mari și arse de\nsoare.\n– Unde te duci de te gătești așa? zise Fica.\nNu arăta însă deloc gătită, dar barișul ei frumos era de sărbătoare.\n– Trebuie să mă duc, zise Rădita, cu un astfel de glas că se făcu deodată\nliniște.\nCu toate că nimic n-o turburase mai înainte, liniștea parcă crescu în aer.\nFata se așeză și ea pe un scăunel și puse mâna pe-un pahar. Fica îi turnă și\nea gustă din vin strâmbându-se. Pe chipul ei apăru, în timp ce lăsa paharul\ngol, o expresie senină de deznădejde. Ea surâse și rosti:\n„Vine moartea prin grădină\nC-un pahar și c-o lumină.“\nMoromete se uită afară. Se supără:\n– Dă-i, Ilinco, și lui Niculae asta niște flori, să-și facă coroană, nu vezi\ncum plânge? Ce ești așa cârpănoasă?… Mă, ăsta, ia ici cureaua mea și\nîncinge-te cu ea peste cămașa aia, că parcă ești dăulat, parcă te-a prins\ncineva de pe gârlă…, Ia și pălăria mea!… Na!… Te duci și tu degeaba la\nserbare, să auzi cum o să te lase repetent.\nCatrina o luă spre poartă. Peste sat sunau rar și stăruitor clopotele,\nchemând lumea la biserică. Niculae se spălă pe labele picioarelor lui mari,\nprăjite la soare și zgâriate de țepile miriștilor.\n– Fico, dă-mi un cuțit, zise Rădița în tindă.\n– Da’ ce-ți trebuie?\nRădita nu răspunse, o văzură însă cum asculta cu privirea mare și cu\nurechea întoarsă ușor spre afară. Din depărtare, din naltul cerului, veneau\npână aici în umbra răcoroasă a tindei, abia atingând auzul, strigăte rare de\ngâște, puse pe călătorie îndelungată. Strigătele lor însă nu erau țipete, ci\nsemne sigure și liniștite de recunoaștere, să se audă doar între ele, să nu li se\ndestrame șirul, să anunțe pe cocorul bătrân și știutor care le conducea (căci\năștia erau cocorii) că totul e bine în urmă și să nu se abată din înaintarea lui\nînceată și sigură.\nIeșiră cu toții pe prispă și se uitară în zare. Într-adevăr, se apropiau\nplutind, alunecând în formă de săgeată cu deschiderea largă, croncănind rar,\nnu toți odată, ci în așa fel încât cântecul lor să fie neîntrerupt. Rădita se\ndădu jos de pe prispă și în mijlocul bătăturii înfipse cuțitul în pământ, își",
  "ridică apoi privirea spre cocori, în timp ce cu degetul cel mare al piciorului\ndrept începu să scurme stăruitor țărâna chiar alături de lama cuțitului.\nPăsările se apropiară, dar când ajunseră în dreptul bătăturii, bătrânul cocor\nscoase deodată un țipăt pătrunzător de spaimă și zborul începu să i se\nclatine. În clipele următoare el se întoarse pe cer și începu să se învârtească\nîn cerc împreună cu tot cârdul deasupra capului fetei. Ea nu-și luă în acest\ntimp ochii de pe cer, urmărindu-i cu o privire neclintită și limpede, și\ndegetul ei nu înceta să scurme pământul alături de cuțit. Scoțând un nou\nțipăt, de-astă dată parcă de jale, bătrânul cocor rupse deodată cercul în care\nse rotea și făcu cale întoarsă împreună cu tot cârdul. Rădita îi urmări până\nnu se mai văzură, apoi smulse cuțitul din pământ și se întoarse chicotind\nspre soră-sa. La flăcăul din prag nu se uita.\n– Mă mărit, zise ea. O să fiu fericită cu Mutu ăsta, cu toate că nu se știe\ncât. Ar fi trebuit să-mi cadă jos la picioare cocorul meu, dacă ar fi fost să\nmor de bătrânețe. Ei și? Nu m-a întrebat nimeni dacă vreau să vin pe lumea\nasta! De ce mi-ar păsa când o să plec?\n– Atunci să mergem, zise Moromete.\nÎnainte o luară patru flăcăi călări, cu pălării cu pene de păun înfipte în\npamblică. Unul ținea în mână un brad cu un măr înfipt în vârf. Calul lui, cu\ncoama înfoiată, cu gâtul îndoit, cu dinții rânjiți sub zăbală, țâșnea din când\nîn când în frunte. Asta era Benogu, murise în războiul care venise, acum\nuite-l că a înviat și a venit să fie cavaler la nunta prietenului său. Căruțele\npline cu rubedenii alergau în urma celei care venea după cai, cu mirele și\nmireasa printre lanurile de grâu dat în pârgă. Pe la jumătatea drumului, între\nRâca și Siliștea, Moromete opri căruța.\n– Dă-te jos, îi spuse el fetei.\nMireasa se supuse, căutând să calce cu grijă cu pantofii ei noi, să nu-și\nrupă picioarele. O luară pe un drum de plan care se pierdea în depărtare în\ntimp ce alaiul își continuă drumul ca și când mirele și mireasa ar fi fost încă\nacolo. Cântecul viorilor se pierdea în liniștea câmpiei pe care o unduiau\nvalurile de spice. Drumurile erau pline de iarbă, iar porumbul era atât de\nverde, încât se făcea parcă întuneric pe unde creștea.\n– Și a cui zici că ești tu, creștină? zise flăcăul.\n– A mamei care m-a făcut, păgânule, răspunse fata.\nFocul de coceni ardea pe miriște cu flăcări a căror culoare se schimba\nneîncetat, din galbenă se făcea violetă, din violetă, albastră, din albastră",
  "bătea în verde, asemeni porumbului pe care cei doi îl jupuiau și îl puneau\nalături pe jeratic să se coacă.\n– Mă duci la tine acasă s-o văd pe mama care te-a făcut?\n– Ei, nu zău?! Păi ce-ai să vorbești tu cu ea, când de dimineață și până\nacum abia ai scos și tu trei cuvinte?… O să râdă mama de tine… De unde l-\nai mai scos?… Nu că mi-ar fi rușine cum arăți, o să creadă tocmai pe dos,\ncă mi-ai sucit capul și nu-mi dau seama ce fac… Dacă vii, nu mai pleci,\nsiliștene!… A, ce frige porumbu ăsta… Eu îți coc ție aici cotolani și tu nici\nnu te uiți la ce-ți dau… N-ai mâncat nimic de când ai venit aici peste mine,\nia să te văd cum arăți când miști fălcile…\n– Sui-te în căruță, zise flăcăul.\nSoarele coborâse spre asfințit când rosti el aceste cuvinte. Fata se supuse\nși se urcă dintr-o singură mișcare, ca o căpriță, ținându-se de loitră.\n– Mai e cineva pe câmp? o întrebă flăcăul.\n– Nu, n-a mai rămas nimeni, răspunse fata cu neliniște, coborând.\nEra ca și când ar fi fost părăsiți în pustietatea câmpiei și n-ar mai fi putut\nsă se întoarcă acasă. Punea acum cu grijă picioarele pe fierul răscrucilor, să\nnu se încurce în rochia mare de voal și în beteala care îi atârna strălucind pe\nspinare, până jos la poale. Flăcăul o coborî parcă jos cu privirea și o aduse\nlângă el fără să facă nici o mișcare, apoi îi puse ușor mâna în piept și o\nîmpinse încet, dar fără revenire, pe spate. Se urcă deodată peste ea și o\nacoperi și chipurile li se întâlniră ca într-o apă, unul privind, celălalt\nrăsturnat, susținându-i privirea și recunoscându-se unul în altul uluiți. El îi\npuse mâna pe frunte și o apăsă ca și când ar fi vrut să-i vadă mai bine ochii\nei strălucitori; se apropie și mai mult de fața ei, stăpânit parcă de o ezitare:\nnu știa cărui impuls să se supună, celui sălbatec, care îl făcuse să se repeadă\nasupra ei, sau celui blând, pe care îl trezeau în el ochii ei cerând ocrotire.\n– Nu te repezi, șopti ea, lasă-mă să-mi dau seama. Văd că te uiți la mine,\nlasă-mă să mă uit și eu, să înțeleg cu ce te-am zăpăcit și eu pe tine, fiindcă\nnu e numai ce vreai tu acum… Ei, ce este?… Sunt aproape de sufletul tău?\nEști un flăcău singur pe lume?… De ce nu-mi răspunzi? Nu ești? La ce te\ngândești? La mine? Sunt prima fată cu care te porți așa? Prima care ți-a luat\nglasul sau așa o fi felul tău?\nEzitarea lui, ascultând-o, crescu, și atunci o bucurie fără margini înflori\npe chipul fetei. Ea îl apucă de gât și începu să-l sărute. Surprins, flăcăul se\nferi și scăpă de brațele care i se încolăciseră pe după grumaz, dar ea își",
  "ridică gâtul cu o vioiciune de animal parcă în luptă cu altul care ar fi vrut s-\no omoare și îl urmări acum fără nici o teamă de puterea și amenințarea lui.\n– Te simt, te-am ghicit, șopti ea apoi retrăgându-se, tu nu știi, sau vrei și\ntu să afli, și de aia te gândești… ești singur, cu toate că ai surori și alte\nrude… și vecini… Eu sunt cu tine și noi doi… pe lume… o să facem copiii\nnoștri… M-ai văzut, ești al meu, te-ai uitat la mine și m-ai văzut…\nFata gâfâia. Închise ochii și își duse mâinile goale sub ceafă. Bluza mică\nși prea săracă pentru trupul ei voinic se ridică și îi descoperi pântecul.\nFlăcăul se dăduse de mult jos de pe ea. Când șoaptele ei se opriră o luă din\nnou în brațe, de astă dată mai blând, pe chip cu o expresie de beție mai\nmare. Ea îl înlănțui după mijloc și se mișcă sub el cu o știință pe care o\ndobândise doar cu gândul: era stângace, trupul ei tremura dar parcă știa ce-o\nsă urmeze.\nTotuși nu, fiindcă ea scoase un țipăt pe care numai spaima de a nu fi\nauzită o făcu să și-l înăbușe în chiar secunda când îi ieșise din gât. În clipa\nurmătoare o strigă pe maică-sa, mamă, mamă, ca și când ar fi vrut s-o\nîncredințeze pe cea care o născuse că ea tot fetiță a rămas, cu toate că\nstrângea în brațe un flăcău care o și scosese pentru totdeauna, printr-un\nțipăt, din rândul fetelor și o vârâse în cel al muierilor.\nÎn acest timp, din depărtarea în care se topise, cântecul viorilor revenea\no dată cu tot alaiul, clinchetul clopoțeilor de la gâtul cailor și chiotele subțiri\nale femeilor. Cei patru flăcăi apărură la capătul lanului de grâu și cel cu\nbradul întoarse calul și îl struni făcându-l să joace pe loc. Așteptau. Se făcu\ntăcere.\n– Cum, zise fata, și ce facem cu căruța și cu caii noștri? Da’ mama nu\nștie nimic… Dacă află tata îmi rupe picioarele… Și chicotea ca și când\nacest lucru ar fi înveselit-o pentru ceva pe care numai ea îl știa.\nNu mai era fată mare, cu toate că ea încă se simțea. Dar una e ce simți tu\nși alta e ce ești. Acest gând, această iluzie, o făcea veselă: nu e rău să fii\nmuiere și să te simți fată. Păcălești pe cineva, face să râzi.\n– Toată speranța, zise Moromete, a rămas în mine. Și dacă și ăsta cine\nștie ce drumuri o fi apucat, ce-o să-i spun eu, n-o să-i intre pe-o ureche și-o\nsă-i iasă pe cealaltă? Bâznae se poate considera în acest caz, hi, hi, hei, hei,\nsă bem vin, verde de peliiin, și de rozmarin… domnilor, a venit franțuzul\nprin tranșee și nu trageți foc, nu trageți foc, nu trageți foc, ce râzi, mă, ăsta\nmicu, vezi să nu-ți cârpesc vreo două, trebuia lăsat neamțul să se apropie, și\ncum să-l lași să se apropie când îl vedeai cu baioneta înainte, te-apuca frica",
  "morții și îți venea să tragi, și ăsta nu, mergea franțuzul înainte, și generalul\nnostru cu el, și nu trageți foc, nu trageți foc, și când a zis pe urmă foc, au\nmurit la nemți cu grămada, uite-așa se rostogoleau ăi vii din spate peste ăi\nmorți, care erau secerați de-aproape cu mitralierele pitite… Da’ uite că\nBenogu s-a întors, cine zicea c-a murit pe-acolo pe la Mărășești, ce băiat și\njumătate, parcă și calul râde sub el știind cine îl călărește… Ce-o fi\nplângând acum fata asta, nu înțeleg, taci, mireasă, nu mai plânge, că de la\nmaică-ta te-oi duce, că deșteptu ăla de taică-tău a făcut scofală mare că nu\nți-a dat nimic, măcar o pătură cu ce să te învelești…\n… Fica îl învelea tocmai atunci pe Moromete cu pătura. Era fereastra\ndeschisă și în casă intra răcoarea nopții. O liniște desăvârșită domnea asupra\ncasei și împrejurimilor. Moromete se trezi, deschise ochii. Dar nu se ridică\nîn capul oaselor.\n– Fico, zise el în șoaptă. Ce faci tu? Stai aici cu mine!\nFemeia se întoarse și se așeză pe pat lângă picioarele întinse ale lui\nMoromete.\n– Ți-a plăcut vinul, zise ea, nu mai știi ce-ai făcut, sau erai ostenit și nici\nnu mai știi cum te-ai culcat?\n– Cum să nu? zise Moromete, dar nu mai adăugă nimic.\n– Parcă te-ai ferit de ceva, zise ea atunci, te-ai ridicat de pe prag ca un\ncopil, te-ai dus spre pat și te-ai culcat cu spatele la mine.\n– Da, știu că m-am ferit, zise Moromete. Tu ești de vină, am vorbit prea\nmult despre Rădița.\n– Nu poți să vorbești ce-ai vrea, răspunse Fica. Și tu ai vorbit prea mult\ndespre copiii tăi.\n– Rădița îmi spunea în somn că o să ne facem copiii noștri și n-o să mai\nfiu eu singur pe pământ… Hm!… Ce bine că omul poate să doarmă, adăugă\nel întru târziu văzând că femeia tăcea.\n– De ce, zise femeia, ai visat ceva care ți-a plăcut?\n– Închipuiește-ți tu, zise Moromete, să te visezi tânăr. Da’ chiar tânăr ca\nși când ai trăi de la început. Cum vine asta?\nȘi începu să povestească.\n– Înseamnă că te simți tânăr și ai mare chef să uiți de toate, zise ea la\nurmă. Numai în vis poți să uiți complet…\nMoromete nu zise nimic multă vreme. Se gândea poate cui datora el\naceastă bucurie care îi răzbătea în fiecare cuvânt pe care îl rostea? Simțea în",
  "el cu adevărat revenindu-i vigoarea de altădată și beția care ți-o dă această\nrevenire a puterilor, ca un izvor care începe să curgă fără veste, cu ape\nbogate, înainte de a seca pentru totdeauna? Sau prezența acestei femei încă\ntinere, care ținuse la el de când îl cunoscuse, era pricina acestei nopți\nneobișnuite cu amintirea atât de puternică a acelor ani care nu erau deloc\nfoarte îndepărtați, ci se apropiaseră pe-aci prin preajma lor îndemnându-i pe\namândoi să-i trăiască de-acolo de unde viețile lor se despărțiseră? Rădița nu\nmai era, dar ea, sora ei, pe atunci mult prea mică, trăia aici de față și ținea în\nsufletul ei parcă întreagă, neștirbită, tinerețea lui de atunci.\n– Nu numai în vis, zise Moromete întru târziu.\n– Nu numai în vis, ce Ilie?\n– Poți să uiți de toate. Uite, cu tine uit de toate!\n– Nici nu știi ce bine îmi pare… șopti femeia.\nEl se ridică atunci și în clipa următoare mâinile lor se întâlniră și se\nîncleștară una în alta… Femeia trecu alături și se întinse lângă coasta\nbărbatului. Din tindă crescu, acoperind liniștea, scârțâitul unui greier…\n– …Ai să vii de-aici înainte la mine, Ilie? șopti ea întru târziu.\n– Da’ cum? răspunse Moromete.\n– În fiecare zi?\n– În fiecare zi, nu, că nu mai sunt flăcău, zise Moromete cu ironie, dar\nașa la două-trei zile, tot o să vin.\nFemeia înțelese și rosti cu duioșie:\n– Vino o dată pe săptămână! Vino, Ilie, repetă ea, că pot să spun și eu ca\nRădița în vis: o să trăiesc de-aici înainte numai pentru tine, și n-o să mai\nștiu de nimic, nici de copii și nici de rude, numai să te fac să uiți că cineva\nți-a dorit moartea și te-a lăsat singur acasă, bolnav în pat.\n– Crezi că eu m-am pus la mintea ei? zise Moromete. Dar ai dreptate, nu\nmai e cu ea nici o speranță, nu e în toate firile. Nu poate să-mi ierte că am\nvrut să-i aduc pe Paraschiv, Nilă și Achim îndărăt acasă. De ce să nu-i aduc?\nexclamă el cu o mirare proaspătă, ca și cum abia acum și-ar fi dat seama de\nacest adevăr. Nu erau copiii mei?\nEa nu-l încuraja să se întoarcă cu gândurile spre această istorie.\n– Uite că se face ziuă, spuse uitându-se la geam. Mâncăm ceva, Ilie?\nMâncăm și pe urmă pleci!\nȘi sări peste bărbat fără să-l atingă și asemeni unei muieri tinere, al\ndoilea picior nu-l sprijini în săritură pe cel care îl pusese doar cu vârful\ntălpii pe pământ. Și se duse în tindă și aprinse focul, în timp ce Moromete,",
  "ca totdeauna dimineața, și pe nemâncate, se căută în flanelă și începu să-și\nrăsucească o țigare.\nDouă ceasuri mai târziu, intra în curte și închidea ușurel poarta de la\ndrum, ca și când s-ar fi întors de pe colea de prin vecini. Catrina nu se uită\nla el. Era vremea culesului viilor, a boambelor și a prunelor, și în sat\nîncepeau să ardă cazanele de distilat țuică. Numai că Moromete nu arăta\ncâtuși de puțin amețit, semn că ar fi întârziat până acum lângă vreunul din\nele. Ea se opri lângă bărbat și îl privi stăruitor cu ochii ei răi și verzi:\n– De ce te-ai mai întors?\nȘtia așadar de unde, și presimțea cumva că o ruptură s-a petrecut în\nviața lor pe care o trăiseră împreună zi și noapte, timp de mai bine de\ntreizeci de ani? O curiozitate rece strălucea în licărirea ochilor ei șerpești.\nLa un astfel de lucru nu se gândise niciodată. De când născuse cu el al\ncincilea copil, al cărui cap mare și mort o înspăimântase pe ea pentru\ntotdeauna de viața trupului, îl gonise de lângă ea. El avea pe atunci abia\npatruzeci de ani și părea să se fi împăcat ușor cu gândul că viața lui de\nbărbat lua sfârșit. Iată însă că nu luase. După douăzeci de ani se ducea cu\ncăruța cu sora fostei lui neveste (aflase acest lucru chiar de cu seară) și\ndormea la ea acasă, în pat străin.\n– Mai bine ai fi rămas și ai fi murit acolo, mai zise, nu era nevoie să te\nmai întorci să te mai văd și eu la față.\nContinuă să se uite la el stăruitor. Își pierduse mințile și avea să trăiască\ncu el acea rușine a femeilor care își văd bărbatul de șaizeci de ani rătăcind\ntaman la bătrânețe, sau totul avea să se oprească numai la atât? Nu află însă\nnimic sfredelindu-l cu privirea, și o expresie de neliniște și de ură îi adânci\ntrăsăturile.\n– De ce? zise Moromete liniștit. Cum să nu mă mai fi întors? De dorul\ntău m-am întors, adăugă batjocoritor, căutând în chichița lăzii. Unde sunt,\nIlinco, banii ăia? ceru el fetei.\n– Ce faci cu ei?\n– Dacă mă mai întrebi o dată ceva în felul ăsta, îți dau una, fetițo, după\nceafă, de rămâi cu gâtul strâmb și o să te uiți pe dedesubt la bărbatu-tău pe\ncare o să-l iei. Adu banii încoace!\nIlinca surâse și se supuse parcă încântată simțind gheara de altădată a\nleului. De ce să se supere? Nu era tatăl ei? Nu-i trecuse el casa pe numele\nei? Știa că ține cel mai mult la ea, și era adevărat că prea se înmuiase el în",
  "ultimii ani. Bine că își revenise. O fi adevărat că a dormit la Fica? Adică\nchiar o fi dormit cu ea, sau or fi stat și ei de vorbă?\n– Tată, șopti ea tainic, dându-i banii, ai grijă de lume. Eu știu că Fica\nține la tine, de când eram eu mică și mă duceam pe la ei. „Ce mai face,\nIlinco, tac-tău? Ce mai drege, Ilinco, tac-tău? Unde-a mai fost, Ilinco, tac-\ntău?“ Dar credeam că i-a trecut. Ca să nu bage lumea de seamă nu te duce\npe la ea vreo câteva săptămâni. Nu trebuie să vorbească lumea. Stăpânește-\nte, tată!\n– Până nu te văd măritată, e un sfat pe care eu nu îndrăznesc să ți-l dau,\nzise Moromete sarcastic.\n– Ce sfat?\n– Să te stăpânești! Când îmbătrânești și mori nu-ți ajută ce zice lumea.\n– Așa e, dar dacă se poate și fără să rânjească lumea, de ce să nu ții\nseamă?\n– Proștii rânjesc orice-ai face! zise Moromete scurt. Pe maică-ta ai ținut-\no de rău când a fugit de-acasă? N-ai grijă, nu-mi trebuiesc banii să mă duc\nsă chefuiesc. Am treabă, și de dus mă duc unde vreau eu, când am eu chef,\norice-ar zice lumea. Care lume? exclamă el cu un glas ca și când lumea ar fi\npierit. Care lume, Ilinco? Cârstache al lui Dumitrache? Ion al lui Miai?\nCocoșilă? Udubeașcă?\n– Ăștia care vin pe la tine și îți place să vorbești cu ei. Giugudel, Nae\nCismaru, Costache al Joachii, Matei Dimir! Și alții care stau cu ochii pe\ntine.\nMoromete nu mai zise nimic, începu să-și văcsuiască bocancii și să-și\nperie pantalonii. Se bărbieri. Își schimbă cămașa și flanela. Pe urmă, înhamă\ncaii la căruță și se duse la gară.\nIV\nNu intră însă în ea, ci ocoli pe un drum ce ducea spre marele siloz, o\nconstrucție care urca singuratică spre cer, ca un zgârie-nori pe această\ncâmpie în care totul era mic.\n– Mă, băiatu ăsta, se adresă el unuia care stătea rezemat de zid, dar care\nnu era deloc băiat, ci soldat de gardă îmbrăcat în uniformă.\nFuma tutun uitându-se pe gânduri peste câmpia netedă.\n– Ia spune-mi, zise Moromete, Țugurlan e aici?\n– Cum să nu, zise soldatul.",
  "– Că ăsta nu dă neam pe-acasă, unde-o fi dormind?\n– Aicea doarme, are o odăiță chiar în siloz, lângă birou. Nea Stane,\nstrigă el întorcându-i lui Moromete spatele și intrând înăuntru și abia atunci\nse văzu că avea o pușcă cu el, o armă adevărată, militară, cu bătaie lungă.\nVino încoace, nea Stane, că te caută cineva.\nȚugurlan ieși afară și când văzu cine îl caută ridică o sprânceană. Nu\napucase să se închege prietenia dintre ei doi, arestarea și condamnarea lui\nȚugurlan de dinainte de război parcă pusese între ei ceva străin, mai ales că\nnici Moromete nu mai fusese multă vreme același ca în ziua când stătuseră\nei doi pe arie și se simțiseră atât de bine.\nSfârșitul istoriei cu Aristide, când acesta făcuse recurs pentru el și îl\nscosese din închisoare după câteva luni, în loc să stea doi ani, nu-l\nîmblânzise câtuși de puțin pe Țugurlan. Dar el trăise pe atunci o stare\nciudată, pe care n-avea s-o uite: i se păruse că tot ceea ce i se întâmpla lui,\nchiar și închisoarea, avea un rost, nevoia de a se împăca cu lumea, apoi\nbătaia de la moară care îi arătase că această împăcare cu lumea și cu sine nu\nputea avea loc dacă înghițea ca prietenul său Ion al lui Miai să fie umilit și\napoi el însuși lovit de jandarm în mijlocul satului. Peste flacăra îndrăznelii\nîn care inima sa ardea de totdeauna, s-ar fi așternut o lespede de gheață. Și\nînțelesul acestor încercări tocmai acesta era, îl descoperise în închisoare:\ntrebuie să existe pe această lume și oameni fără frică, altfel toți vom fi\nîngenuncheați și vor domni peste noi cei ticăloși și cei slabi, cu ajutorul\nputerii. Cine știe? Dacă într-o zi o să fie nevoie tocmai de ei, de cei\nîndrăzneți, și ei vor lipsi sau vor fi cu inima moartă? Fără să-l ierte, îl uitase\nînsă pe Aristide, ciulind și el, ca și alții, urechea la bubuitul tunului care\nîncepuse într-o parte a lumii, se rostogolise apoi în cealaltă parte, aducând\ncu sine amenințări pentru tot ceea ce însemna pe pământ putere și bogăție.\nȚugurlan înțelese. Intră în partid imediat ce se termină războiul atras de\nalt fel de oameni decât cei care aveau să formeze mai târziu în sat prima\ncelulă comunistă, nu de genul tânărului notar de mai târziu, care făcea un\njoc greu de descifrat; nu se înțelegea dacă era comunist, fiindcă era notar și\nprimise un ordin, sau era notar, fiindcă era comunist și fusese trimes în acest\nsat cu o misiune din partea partidului său. Pe Țugurlan îl atrăseseră unii,\nmai bătrâni, pe care pe urmă nu-i mai văzuse decât o dată când îl scăpaseră\nde excludere. După aceea nu mai reușise să dea de ei, pe unde se ducea, i se\nrăspundea că „tovarășul nu mai activează în acest sector“.\nCe se întâmplase?",
  "Îndată după înscrierea sa, Țugurlan fu numit primar în locul lui Aristide,\ncare aproape că plecă singur, înțelegând ce vremuri veneau. Nu trecură însă\nmai mult de câteva zile, și satul amorțit în adâncurile lui de rănile primite\ndupă atâția ani de război și concentrări abia avu timp să audă că se schimbă\nceva. Cum? Cine, Țugurlan? A, da, ăsta e vechi comunist, dar auzi, cică l-ar\nfi dat și pe el jos. Cică ar fi sărit și i-ar fi bătut pe unii de la prefectura\njudețului, s-ar fi pus cu pumnii pe ei și i-ar fi dat afară din primărie. Ei, la\nce te-ai fi așteptat din partea lui Țugurlan, dacă nu la una de felul ăsta?\nCurios lucru, nimeni nu știu multă vreme ce se petrecuse de fapt, și când\nse află nimeni nu-l lăudă pe Țugurlan, unii fiindcă nu crezură că acest om ar\nfi ținut cu satul (toată viața fusese contra satului), alții fiindcă nu-și dădură\nbine seama ce cauză apărase Țugurlan, pericolul de care se vorbise trecând\npeste ei în cele din urmă fără ca ei să știe cine îi ferise. Acei inși care\nveniseră cică ar fi pretins noului primar să adune toate vacile din sat și să le\npredea la armistițiu. Toate vacile! Țugurlan încercă la început să stea de\nvorbă cu ei cu binișorul. Ăia însă l-ar fi luat tare, ori execută ordinul, ori\nzboară de-acolo. „Cum, ce ordin e ăsta, să iai omului vaca din bătătură?\nAtâta are și el, o vacă, fără ea moare de foame. Cu ce drept să i-o iai? N-\najunge că unora li s-au luat caii și nu i-a mai văzut nimeni de-atunci?“ „Nu\nne privește.“ „Nu vă privește? Dar ce vă privește?“ „Armistițiul! Asta ne\nprivește. Tot ce-a fost captură, se dă îndărăt.“ „Și credeți că noi am capturat,\năștia din Siliștea? Duceți-vă la ăia care au, ce căutați aici să luați văduvei\nvaca din bătătură?“ „Dumneata ești membru de partid?“ a fost atunci\nîntrebat Țugurlan. „Sunt!“ „Nai să mai fii!“ „De ce, că vrei dumneata?“\n„Da, fiindcă vreau eu. Și să părăsești de îndată primăria“. Și atunci\nȚugurlan cică ar fi sărit pe ei și i-ar fi bumbăcit.\nA venit în urma lui unul Terente, tot un comunist proaspăt ca și\nȚugurlan, care însă era cât pe-aci să semneze ordinul cu privire la aceeași\nproblemă a vacilor. Dacă nu era Aristide să-i spună să nu semneze, cine știe\nce-ar mai fi ieșit.\nApărându-l să nu fie exclus din partidul în care abia intrase și la care, în\nmod ciudat, Țugurlan începuse să țină (el care nu ținuse niciodată la nimeni\nîn afară de familia, rudele și unicul său prieten, Ion al lui Miai), bătrânul\nactivist care îl atrăsese pe el să se înscrie cică i-ar fi spus să nu mai sară\nniciodată la bătaie, dacă vrea să poarte numele de comunist, și să stea și să\naștepte, fiindcă într-o zi o să aibă neapărat nevoie partidul de el și o să-l\ncheme. Trecuseră însă șapte-opt ani de-atunci și nu-l chemase nimeni.",
  "El la adunările organizației din comună nu se ducea, stătea la siloz unde\ncâștiga o pâine bună și venea acasă doar o dată pe săptămână să-i aducă\nmuierii de-ale mâncării. Pe băiat, care ieșise foarte isteț, dar care nu\nînvățase prea bine pentru examene și căzuse la o admitere la liceul\nindustrial din Pitești, îl dăduse pe urmă la o școală de mecanici de pe la\nPălămida și acum era angajat acolo și se însurase.\nV\nVederea lui Moromete îl înveseli pe Țugurlan. Avea aerul celui care\ntresare în adâncul ființei sale dându-și seama că în trecerea egală a zilelor,\nse întâmplă din când în când și câte un astfel de eveniment, să dea adică\npeste tine un om cu care vei ieși în mod sigur din această scurgere cenușie a\ntimpului și te vei ridica deasupra lui.\n– Câți ani sunt, mă Tugurlane, de când n-am mai stat de vorbă noi doi?\nzise Moromete în loc de bună-ziua.\n– Păi, câți să fie, vreo cincișpe, răspunse Tugurlan la fel de uimit că\nacești cincișpe ani erau pe-acolo pe-aproape prin preajma lor și nici nu\nbăgaseră de seamă când trecuseră.\nN-aveau decât să facă ei doi un gest așa cu mâna, adică duceți-vă, voi,\nanilor, încolo de-aici, și viața lor să se fi dat, foarte simplu, cu cincisprezece\nveri îndărăt.\nLângă gară, pe dreapta, cum veneai dinspre Balaci, mai trăia o veche\ncârciumă, care nu făcea încă parte din trustul alimentației publice locale.\nEra plină de țărani sau mici funcționari cu treburi pe la gară, ca Tugurlan,\nsau pe la oborul de vite (care se ținea de două ori pe săptămână pe o poiană\nde alături). Niște lăutari cântau cântece folclorice fără noimă, făcute de ei,\nîn care apăreau cuvinte cum ar fi S.M.T., camion, cooperativă, amestecate\ncu leliță, frunzuliță și altele. Moromete asculta cu o expresie de extremă\nîncântare pe chip și aproape că uitase de Țugurlan, cu care se așezase la o\nmasă să bea un pahar.\nȚiganul lucra la Mat\nȘi venea acasă beat.\ngâlgâia milogit, însoțit de plânsetul scârțâit al viorii, lăutarul. Mai pe\nurmă țiganul din cântec o lua pe urmele țigăncii fugite cu un „boier“ undeva",
  "la Calafat, intra în curtea acestuia și zicea:\nDă-mi boierule nevasta,\nCă mi s-a prăpădit casa.\niar acela îi spunea:\nDe-o vorbi pe țigănește\nSă ți-o iai cum se găsește;\nDe-o vorbi pe românește\nÎți tai capul ca la pește.\nMoromete mai ascultă câtva timp, apoi se întoarse și îi spuse lui\nȚugurlan:\n– Cum vine asta, mă Stane? Ce, la noi mai sunt boieri care să-ți taie\ncapul ca la pește? Ori țiganul nu lucra la Mat, zise el, ori ăla care îi luase\nnevasta nu erea boier.\n– Sunt cântece vechi, îl scuză parcă Țugurlan pe lăutar; le-au aranjat și\nei pentru acuma, dar se vede că nu le-au aranjat bine.\n– Păi tot ce e vechi, zise Moromete, se aranjează în felul ăsta ca și când\nar fi nou. Pe noi nu ne aranjează tot așa? Cum, Tugurlane, lovi el deodată cu\nmâna în aer, ca și când ar fi dat brusc frâu liber întregii lui gândiri, să nu\nmai pot eu să vorbesc ce vreau?\nȚugurlan nu se arătă deloc surprins. Privirea însă îi sticlea ascultându-l.\nÎși amintea… Ocupațiunea lor mintală… Facultăți… Discursul domnului V.\nMadgearu…\n– Poți să concepi una ca asta? reluă Moromete. Adică eu să tac și tu să\nvorbești, rolul meu rezumându-se doar să te ascult pe tine!?\nȚugurlan se gândea… Dincolo de cuvintele sale, omul ăsta care nu mai\navea patruzeci de ani trăia parcă într-o veșnică nedumerire care nu era\nprefăcută, ci adevărată. Trebuia să-i răspunzi.\n– Poți să gândești, zise Țugurlan, după ce îl lăsă pe Moromete să aștepte\ncâteva clipe. Nimeni nu te împiedică, adăugă el. Ia model de la mine.\n– De unde știi?\n– De unde să știu ce?\n– Că nimeni nu te împiedică.\n– Ți-am spus eu. Pe mine nimeni nu mă împiedică.",
  "– Și crezi tu, zise Moromete, că dacă îl lași tu să nu te lase să vorbești,\npe urmă nu te împiedică să și gândești?\n– Ași vrea să știu cum, zise Tugurlan.\nMoromete rămase câtva timp pe gânduri, apoi deveni parcă visător:\n– Găsesc ei cum, zise el cu duioșie. Nu mi-a spus mie Niculae?! Te\nîntreabă: ce părere ai despre tovarășul Stalin?\nȘi el pronunță ca de obicei acest nume cum ar fi zis Călin.\n– Ei, și? zise Tugurlan. Spui și tu ce-ți cere, că e așa și pe dincolo și ai\nterminat. Ce-ți pasă ție de ce spui despre Stalin?!\n– Îmi pasă, zise Moromete, fiindcă îți cere pe urmă să declari că fi-tu e\ndușman al poporului și că n-ai nici în clin nici în mânecă cu uneltirile lui\ndușmănoase.\n– Nu declari!\n– Ei, și tot acolo ai ajuns, zise Moromete.\n– Adică unde?\n– La pușcărie!\n– Intri lIa pușcărie, zise Tugurlan brusc îndârjit și glasul lui sună ca o\nsumbră amenințare.\n– Și dacă mori acolo? zise Moromete.\n– Ei, și? făcu Tugurlan în același fel. Oriunde-ai fi, de-un mormânt tot ai\nparte. Măcar tu n-ai ce pierde, în timp ce pe ăla care te-a băgat acolo, îl\napucă groaza la gândul că trebuie să moară ca și tine și că nimic din ce e el\nnu mai înseamnă nimic.\n– Așa dacă o luăm, la ce mai trăim, zise Moromete, dacă tot o să murim!\nBa eu vreau să trăiesc, și să trăiesc cum vreau eu, fără bineînțeles să mă pun\nfără nici un rost contra a ceea ce la lume nu-i pasă. Tineretu ăsta! Treaba\nlor! Dar mie să nu-mi trimeată domnul Vasile amenințări prin șeful de post\ncă nu mai am voie să stau de vorbă cu cine vreau eu. Să le trimeată\namenințările astea muierii ăleia a lui, Florica lui Ciupăgeanu, la care se uită\nîn gura ei ca un nerod și nu-și dă seama că nu se procedează așa cu oamenii\ncare trăiesc mai de mult în satu ăsta! Am vrut, înainte să vin la tine, să\nvorbesc cu el, dar mi-ași fi răcit gura de pomană. Cred că nici nu m-ar fi\nauzit, fiindcă urechea lui nu aude decât ce-i șoptește răzbunarea: până nu\ntermină cu toți care au însemnat ceva în satu ăsta, o să fie surd și orb. Dar\nam vorbit cu Isosică, Tugurlane, tu trebuie să lași silozul ăsta în pacea lui și\nsă vii în sat și să nu lași comuna pe mâna lui alde Vasile al Moașei. De ce\nstai tu deoparte? Trebuie să-ți spun că în tine a mai rămas speranța!",
  "– Și ce să fac eu, Moromete? zise Tugurlan îndată, semn că acest\nîndemn, care îi venea acum din afară, îi venise și lui, și nu o dată,\ndinlăuntru, și că nu trecuse niciodată de întrebarea pe care acest îndemn o\nconținea. Ce pot să fac? Crezi că eu nu-i urmăresc și nu văz cum se\nmănâncă între ei? La ce-ar folosi să le sporesc și eu numărul cu unu, chit că,\nsă zicem, un oarecare timp ași reuși să ajung în fruntea comunei?\n– Nu-mi răspunzi ca unul care își dă seama ce-i spun eu, zise Moromete.\nSe lăsă o tăcere. Lăutarii terminaseră istoria lor cu țiganca fugită, care la\nîntrebarea bărbatului ei răspunde pe țigănește și deci țiganul poate s-o ia cu\nel. Acum începuseră ceva foarte vechi și le dârdâia bărbia ridicând vocea.\nCei doi păreau însă acum surzi la cântecul lăutarilor și la vocile celorlalți\ncare se încurcau, se ridicau și coborau neîncetat.\n– Ai dreptate, zise Tugurlan. N-am înțeles bine. Mai spune o dată.\n– Tugurlane, zise Moromete, tu ești omul care ne cunoaști și pe noi și\nștii ce a fost bun și ce a fost rău în viața pe care am dus-o mai înainte și îi\ncunoști și pe ăi săraci care acum sunt chemați să facă ei altă viață. Viața asta\npe care vor ei s-o facă mai bună, cine îi împiedică? De ce cred ei că noi?\nViața asta numai tu poți s-o faci, fără să treci peste noi cum trec eu cu grapa\npeste bolovani. Nimeni altul în satul nostru nu e în stare să înțeleagă și să\nfacă ce spun eu acuma, afară de tine. Tu ești speranța! Întoarce-te în sat și fă\ntu primul pas! Ai să vezi! O să vie alături de tine o sută.\nPe chipul lui Tugurlan începu să apară acea schimbare pe care o dă\ntotdeauna bătaia nedorită sau neașteptată a inimii, puternică și înaltă, și care\napare înaintea gândirii sau a înțelegerii. Da’ la urma-urmei ce așteaptă el?\nSă hotărască alții pentru soarta tui? Iată chemarea! Nu venea de unde\ncrezuse el atâta vreme că trebuie să vie, dar nu tot aici avea să ajungă?\nCurând avea să i se termine și lui viața, și ce s-a ales din ea?\n– Oricât cred eu că știu ce s-a întâmplat în sat, e clar că ceva îmi scapă,\nde îmi vorbești tu așa, zise el într-un târziu. Eu știu tot ce s-a întâmplat, dar\nn-ai vrea să-mi povestești și tu? Vreau să aud de la tine. Spune-mi pe\nconcret, de ce ai venit la mine.\nMoromete îi explică: atâta vreme cât fiul său fusese activist la raion,\nnimeni nu îndrăznise să-l amenințe în mod serios, în orice caz lui nu-i\npăsase. Acum îi păsa, gluma se îngroșase, dacă asta putea fi numită glumă,\nsă fugărești un om care nu ți-a făcut nimic și să-l îneci în gârlă.\n– Cine a făcut asta de fapt? întrebă Tugurlan.",
  "– Cum cine, zise Moromete, Vasile! A treia zi, adică ce zic eu a treia, a\ndoua (că în prima a fost ocupat să-și aresteze neamurile și să le trimită la\npușcărie) au pornit prin sat să ia bucatele oamenilor și alde Gheorghe al\nMăriei lui Pițur, ginerele lui Trafulică, s-a speriat și a luat-o la fugă spre\npădure. Dar apa se umflase și l-au împins în gârlă și l-au înecat…\n– Vasile a făcut chestia asta? întrebă Tugurlan.\nMoromete răspunse fără șovăire că da, Vasile personal, nu era el\npreședinte, nu dăduse el ordinele cum să se procedeze? Și atunci? Să te mai\nmiri când o să auzi că cine știe ce-are să le facă și lor, lui Moromete și\nprietenilor lui?\n– Nu e bine, zise Tugurlan răgușit.\n– Nu e bine deloc, zise Moromete apăsând pe ultimul cuvânt, vrând să\narate că absența binelui nu e totdeauna totală, dar că în cazul de față era.\nÎntrebarea mea, Tugurlane, continuă el, e următoarea: tu cu Isosică poți să te\nînțelegi?\n– Pot, reflectă Țugurlan. Dar ăsta te vinde la prima cotitură.\n– Numai dacă e la ananghie, explică Moromete. Ideea mea e că Vasile o\nsă-l dea jos și pe Isosică și Isosică știe și el ce-l așteaptă, i-am spus și eu,\ndar știa și el, că nu e prost. Vii, Țugurlane?\nȚugurlan nu răspunse, dar turnă, parcă îndârjit, în pahare, pe care apoi le\nciocniră și le goliră însetați.\n– Cum o să faci și cum să procedezi, asta știi tu mai bine și părerea mea\ne să intri la moară cantaragiu, reluă Moromete. Asta poate să-ți aranjeze\nIsosică, chiar dacă n-o să fie deloc lesne, fiindcă o are și el pe cap pe\nmuierea aia a lui rea, pe Ciulea. Da’ trebuie să-ți facă, îți garantez. În ce mă\nprivește pe mine, o să vă vorbesc pe-amândoi de bine prin toate părțile. Și o\nsă am dreptate. Fiindcă dacă eu îți spun ție o vorbă, știu că ne înțelegem.\nMai mult îmi dau și eu seama că nu se poate, Țugurlane, eu știu încotro\nmergem! Ce vreau eu personal, e să mergem cât mai încet fiindcă nu sunt\nneam doritor să văd și cu ochii ce-o fi! Îmi închipui! Noi, care am apucat să\ntrăim pe loturile noastre până la șaizeci de ani, rămânem la asta. Dar eu nu\nneg că poate să iasă bine pentru voi, care n-aveți ce pierde, și pentru ăștia\ntinerii, care nu știu ei bine ce înseamnă să ai pământul tău la deal și căruța și\nvitele în bătătură… Știu un lucru, că pământul trebuie muncit, și nu cum\ncrede Bâznae, că o să se coacă bucatele pe el singure. Vii, Țugulane?\n– Vin Moromete, răspunse de astă dată Țugulan și prin chipul lui\nnebărbierit și încă tânăr țâșnea parcă din nou, însuflețindu-l ca odinioară",
  "când prietenul său fusese bătut, dogoarea îndrăznelii și a hotărârii.",
  "VI\nPe la începutul lui septembrie se prezentă într-o după-amiază spre seară\nla poarta comitetului de partid din Pălămida o fată care spuse că îl caută pe\ntovarășul Moromete Niculae și că vrea să vorbească cu el. Ea nu zise dacă\nse poate, ci pur și simplu vroia să vorbească cu activistul. Omul de la poartă\nera unul care n-o cunoștea și îi ceru buletinul. Îl deschise la prima pagină, îl\nținu astfel deschis cu mâna lui făcută să țină bușteni și nu hârtii și cu\ncealaltă ridică receptorul care semăna cu cel al lui Zdroncan și întrebă pe\ncineva din comitet dacă tovarășul Moromete putea să vină până la poartă\nunde îl aștepta… Și aici el silabisi cam mirat și nesigur: Fântână Măria…\n– Da? zise el. Nu poate? Aha! făcu omul. Bine. Nu poate, i se adresă el\napoi fetei, dar în clipa aceea ușa se deschise din curte și apăru în biroul mic\nal informațiilor chiar cel căutat.\nCu mâinile în buzunar Niculae ieși cu ea în stradă și o întrebă ce vroia.\nFata avea înfățișarea celui care vine de departe la o rudă, a găsit-o și e\nbucuros cu măsură, așa cum se cuvine. Nu răspunse la întrebarea care i se\npusese. Era îmbrăcată ceva mai bine decât în dimineața când venise pe la el\nîn pridvor și, deși era cald, avea un bariș pe cap. Drept răspuns ea zise că nu\nera singură și arătă cu mâna parcul orașului cu care se învecina clădirea\ncomitetului: pe una din băncile din apropiere se vedea într-adevăr stând și\nașteptând altă fată, îmbrăcată însă într-o rochie mai vie și fără nimic pe cap.\n– Didina lui Palici, zise Marioara, nu-l știi pe tat-său? Au lotul lângă al\nnostru și când eram mică îl auzeam pe nea Palici așa gros, pe miriște: Boi\nPoline! Polinee! Și ăsta se supăra și nu zicea nimic și nea Palici iar îl\nauzeai: Boi Poline! Polinee! Ce e, mă?! se răstea ăsta așa cam după un ceas\nși nea Palici: Hai, boi Poline, să mâncăm dovleac. Îi era rușine, de, lui alde\nPolin, că auzea toată lumea cum îl chema tat-său să mănânce dovleac.\nNiculae se uită la ea: „nu-i stă rău unei fete când își aduce aminte de\ncopilăria ei, gândi el. E veselă. Ce i s-o fi întâmplat?“ Fata cealaltă, între\ntimp, se și ridicase și se apropia.\n– E la facultate, zise Marioara.\n– La ce facultate? întrebă Niculae drept orice prezentare.\nDidina lui Palici nu se grăbi însă să răspundă, se strâmbă afectând o\nmulțumire indiferentă și răspunse:\n– La o facultate! Și îi făcu semn fetei lipoveanului din cap că ea o ia\nînainte.",
  "Orașul era plin de țărani, de funcționari sătești în delegație, de elevi și\nde soldați. Crepusculul care se lăsa încet peste salcâmii și clădirile lui vechi\namintea de câmpia care îl împresura și de tăcerea ei uriașă. Adevărații lui\nlocuitori erau însă de descoperit în această foiala pestriță, care umplea și\ncele câteva restaurante, cofetării și berării și se părea chiar că ei nici nu\nexistau de fapt, străzile fiind pline de prăvălii închise cu zăvoare definitive,\ncu ferestrele bătute în scânduri și cu firmele fie mâncate de rugină, fie date\njos și rămânând doar urmele. Tot ceea ce justificase altă dată pavarea\nstrăzilor și ridicarea de astfel de case așezate des unele lângă altele nu se\nmai vedea decât în clădiri și în firmele moarte, ca și când orașul ar fi fost\ndezgropat din pământ și case și străzi redate existenței ca odinioară, dar fără\noamenii care le locuiseră, și acum era invadat de o mulțime de turiști, care\naveau însă tot felul de treburi și nu stăteau să cadă pe gânduri în fața\nvestigiilor unor generații dispărute. Ajunseră în centru și Niculae se opri în\nfața unei plăcintării și o întrebă dacă nu-i era cumva sete; se vindea acolo și\nbere.\n– Și nici o plăcintă nu vreai?\nEa dădu din cap scurt și hotărât: Nu. Niculae însă intră și bău o sticlă,\ndupă care reapăru și-și continuară drumul. Ea o luase pe o anumită stradă.\n– E unul de la noi din sat, al lui Cocioală, e rudă cu Palici, și au casă de\nmult pe strada asta, e brigadier silvic, zise Marioara. E plecat în concediu la\nSinaia, are grijă Didina de casă.\n– Ei, ia spune, zise Niculae. Cu ce pot să-ți fiu de folos?\n– M-a trimes tata să-i iau niște nasturi, că n-am găsit la farmacia din\nBalaci, mi-a spus doctorița de-acolo că mi-a dat rețetă de București, că\nnumai la București o să găsesc, da’ mi-a spus să încerc și la Pălămida.\n– Dar ce-are tac-tău?\n– Nu știu, de-ale lui, nu mai e la moară, l-a dat Isosică jos și tata s-a\napucat iar să bea. Nu i-a făcut rău pe loc, că l-a mai strecurat prin pâine, da’\nzicea că nu mai are gustu ăla și într-o zi l-a băut așa și a băut mai mult.\nDimineața când să se dea jos din pat, ologise. Cică dacă îi găsesc nasturii\năia o să-i treacă, dar ce folos, zicea doctorul, că pe urmă o să bea iar. Tata s-\na jurat că nu mai bea, numai să meargă iar. Treci, zice, și pe la Niculae al lui\nMoromete și spune-i situația. Ce situație! se miră fata singură dând din\numeri, dă-o încolo de moară, să-și vază mai bine de treabă ca toți oamenii.\nÎntre timp se făcuse de tot întuneric și orașul începuse să se golească de\nmișcarea de pe străzi. Se lăsa tăcerea.",
  "– Și ai găsit nasturii ăia? zise el întru târziu.\n– Nu, cică tot la București.\n– Și când ai venit? mai zise el tot așa, după ce merseră multe zeci de\npași.\n– Ieri cu trenul de șase.\n– Și ai dormit aici?\nEa spuse că da. Ajunseseră în dreptul unei porți. De-acolo se și simțea\napropierea și întunericul câmpiei adormite. Era o liniște mai mare decât\nîntr-un sat, fiindcă acolo hămăitul rar al câte unui câine tot mai arăta că mai\nera cineva treaz. Aici nu se auzea nimic, puteai să stai așa ceasuri întregi.\nStrada zăcea în întuneric de la un capăt la altul și numai la casa de-alături se\nvedea o lumină aprinsă, pesemne Didinei lui Palici îi era urât să adoarmă\nsingură pe întuneric și poate că aștepta sau poate că adormise cu lumina\naprinsă. Marioara se răzimase de stâlpul porții și stătea nemișcată, nu zicea\nnimic. Niculae rămăsese în fața ei și stătea și el și tăcea. Minutele treceau în\naceastă muțenie și în acest calm pe care numai apropierea depărtărilor fără\nobstacol, sub respirația liniștitoare și sub lumina stelară a nopții de vară a\ncâmpiei îl poate ține în echilibru. Un om întârziat apăru la capătul străzii și\nîncepu să se apropie de cei doi. Trecu apoi pe lângă ei cum ar fi trecut pe\nlângă niște stâlpi scufundați în pământ și își văzu de drum până ce intră și el\nîntr-o curte și se făcu din nou liniște.\n– Am o veste mare să-ți dau, șopti Marioara.\n– Dă-mi-o! șopti și el. Zici că brigadierul ăsta v-a lăsat vouă casa pe\nmână. Nu vrei să intrăm înăuntru?!\nMarioara avu o privire reflexă de țărancă; se uită în jur: îi vedea sau nu-i\nvedea cineva? Se decise: nu-i vedea nimeni! Și deschise portița și o luă\nînainte…\nVII\nFaptul însă că într-una din zilele acelei săptămâni cât mai statură fetele\nacolo doi tineri trecură pe la ele, și unul din ei aduse la un moment dat un\ncufăr, nu atrase atenția nimănui, fiindcă totul se petrecu la lumina zilei;\ntinerii statură așa cam preț de un ceas vorbind între ei înăuntru, dar cu\ngeamul deschis, apoi ieșiră și se duseră. După o săptămână unul dintre ei\nreveni, de astă dată când stăpânul casei se întorsese și fetele nu mai erau\nacolo, luă acel cufăr cu el și se duse.",
  "În acele zile, a treia dimineață după ce Niculae se întâlnise cu Marioara\nlui Fântână, Iosif, prietenul atât de îndoielnic al lui Niculae, trebuia să se\nducă pe teren și câteva ore mai târziu primul-secretar Ghimpețeanu îl căută\ncu telefonul tocmai acolo în comuna unde era de așteptat să fie găsit: avea\nnevoie urgentă de el. Organele locale răspunseră însă că tovarășul Iosif nu e\nacolo, n-a venit și nici n-au vreo știre că ar putea cumva să fie pe drum.\nPrimul-secretar dădu ordin să se afle urgent unde era, spuse că trebuiau să\nplece împreună la regională, că erau chemați amândoi și că erau așteptați\nchiar în acea dimineață și să fie neapărat găsit și scos tovarășul de unde se\nvârâse.\nÎn dimineața aceea Iosif întârziase nejustificat prin birouri înainte de a\npleca căutând tot felul de hârtii, recitind tot felul de procese-verbale și\npretextând că avea nevoie de nu știu ce pentru organizația comunei unde se\nducea pe teren și nu găsea. În cele din urmă găsi sau renunță să mai caute și\nplecă luând-o pe jos prin oraș. Mergea repede și după câteva minute îl\nprinse din urmă pe Niculae care și el mergea repede, avea în mână un cufăr\nși după toate aparențele se grăbea să ajungă la gară și să nu piardă trenul.\n– Noroc, Niculae, spuse Iosif.\n– Noroc, Iosife.\n– Te duci la gară, nu?\n– Da, răspunse Niculae.\n– Te duci acasă, în Siliștea?\n– Da, dar de ce?\n– Te-am așteptat să ieși din dormitor, trebuia să plec la Mozăceni.\n– Și de ce n-ai plecat?\n– Fiindcă vreau să-ți spun ceva.\n– Spune, zise Niculae.\n– Nu pot pe stradă, durează și trebuia să plec la Mozăceni.\n– Să intrăm undeva?\n– Și mai rău.\n– Uite ce e, zise Niculae, după ce se gândi, în drum spre gară e strada\nUnirii 24, intrăm acolo și îmi spui, o iau eu înainte și te-aștept la coltul\nstrăzii. E un consătean de-al meu…\nCelălalt dădu din cap că era foarte bine și se îndepărtă, iar un sfert de\noră mai târziu se aflau în odaia brigadierului silvic în care stătuse mai\nînainte Marioara și domnișoara Palici; Iosif spuse:",
  "– Măi Niculae, am fost chemat ieri de tovarășul secretar Beju de la\nregională și tovarășul Beju m-a întrebat dacă așa ca prieteni, cum am fost\nnoi, îți cunosc originea nesănătoasă și cum îmi explic eu că atâta vreme\nnimeni de la comitetul raional nu și-a pus întrebarea… Eu i-am spus că nu\nștiu nimic și că pentru felul cum ai condus tu munca în Siliștea, de s-a\nînecat cetățeanul ăla, foarte just s-a procedat că s-a luat măsura să nu mai\nfaci parte din activul comitetului raional de partid, dar că despre altceva eu\nnu știu nimic, și că n-am de unde. „Tovarășe Iosif, mi-a spus atunci\ntovarășul Beju, nu e nimic, remediem noi lipsa asta și te informăm, de altfel\no să primești sarcină direct de la tovarășul Ghimpețeanu, dar am vrut să știu\nce părere ai, să vedem dacă putem avea deplină încredere că o să știi să iai\ncazul în mână și să-l prelucrezi în mod just în fata organizației locale din\nSiliștea“. „Tovarășe Beju, zic, puteți avea deplină încredere, execut sarcinile\ncu cea mai mare conștiinciozitate, dați-mi materialele care există și le\nprelucrez… Nu e vorba aici că Moromete mi-e prieten, prietenia nu există\nîn afara îndeplinirii sarcinilor, ai greșit, te-ai ars… Când am aflat că\ntovarășii din comitetul regional sunt nemulțumiți că nu s-a luat nici o\nmăsură în cazul înecării cetățeanului, și eu și tovarășul Ghimpețeanu și tot\ncomitetul raional ne-am dat seama că trebuia mers mai adânc și am fost de\nacord că bine s-a făcut că s-a luat hotărârea de către comitetul regional ca el\nsă nu mai facă parte. Perfect just!“ „Lasă asta, zice atunci tovarășul Beju,\nacuma Moromete o să se întoarcă în sat și o să activeze acolo în cadrul\norganizației, ca simplu membru de partid și mulți n-o să știe de ce. Trebuie\nsă afle tovarășii de-acolo și, mai mult, poate că ei o să aibă alte păreri decât\nnoi, poate că ei o să fie mai drastici și noi n-avem dreptul să împiedicăm o\norganizație să-și spună părerea… Înțelegi, tovarășe Iosif?“ Cam asta mi-a\nspus și am plecat. Am înțeles că discuția cazului tău, dacă te întorci acasă,\nn-au vrut s-o analizeze în calitatea ta de membru în comitet, ci în Siliștea, în\ncadrul organizației de-acolo, ca simplu membru de partid. Înțelegi de ce?\n– Nu, zise Niculae.\n– Să rezulte că organizația din sat ți-a aplicat sancțiunile, ei se feresc,\nzise Iosif. Și din partea raionului să mă trimeată pe mine, să raportez pe\nurmă că dacă și prietenul lui a fost de acord cu sancțiunea supremă,\nînseamnă că era vinovat…\n– Ce sancțiune supremă? întrebă Niculae alb ca varul.\n– Excluderea.\nSe lăsă o lungă tăcere.",
  "– Tovarășul Beju! murmură Niculae cu o lucire intensă în priviri și cu\ntrăsăturile înțepenite de spaimă sau de ură. Și tovarășul Ghimpețeanu ce-a\nzis? El care cunoaște în ce condiții am activat eu în Siliștea și i-am raportat\ntotul minuțios?!\n– Tovarășul Ghimpețeanu ai văzut singur că s-a rezumat să-ți facă o\ncritică formală în comitet și mai mult el n-a vrut și nu vrea, dar a luat\ntovarășul secretar Beju chestiunea în mână și se ocupă personal de ea; el a\nfăcut raportul ca să fii scos din activul comitetului de partid.\n– Și crede tovarășul Beju, zise Niculae, că eu o să mă las exclus din\npartid, fiindcă vrea el și îi place lui să excludă și să trimită camioane de\nmilițieni prin sate?\n– El așa crede. Eu i-am raportat tovarășului Ghimpețeanu cum s-au\nîntâmplat lucrurile, că eram acolo și i-am spus că nu e bine să se procedeze\ncu mijloacele astea, dacă vreai îți spun și ție, și dacă faci un raport poți să\nspui că știi de la mine și îmi iau răspunderea totală. Îți dau și o declarație\nscrisă.\nNiculae spuse că chiar îl ruga și Iosif se puse pe scris și când termină se\nlăsă iarăși între ei o tăcere grea.\n– Așa că în nici un caz nu te întoarce în sat, zise apoi Iosif. E bine că\ntovarășul secretar Beju s-a gândit la mine, trebuie să-i mulțumești în gând,\naltfel n-aveai cum să afli și cădeai acolo ezact ca ăla care s-a aruncat în râu\nși a murit! Te înecai și tu!\nȘi aici Iosif se destinse și cum se ridicase în picioare și se uita pe geam\nafară, cu mâinile în buzunare, se îndoi pe spate și izbucni brusc în râsul lui\nca o pârâitură de gard ca și când ar fi trosnit un pălimar. Ce găsea el de râs?\nNiculae continuă însă să rămână alb la față și nasul lui, ca o piatră străvezie,\nnu i se mai zărea pe chipul fără sânge.\n– Și în legătură cu originea mea ce-a găsit el să spună? zise.\n– Rău și aici, zise Iosif. De fapt aici mi-am dat eu mai bine seama că e\nrău, a zis că partidul e plin de tot felul de elemente, de fii de reacționari și\ncă are dovezi scrise că tac-tău face agitație în sat împotriva regimului. Asta\ne! E adevărat?\nNiculae însă arăta acum atât de îndârjit încât se uită țintă la celălalt și\nparcă nu înțelese întrebarea. Nu răspunse nimic.\nVIII",
  "În aceeași zi luă trenul spre Capitală și în dimineața următoare se afla în\nbiroul primului-secretar al comitetului regional de partid București, care îl\nprimi îndată ce se anunță. Era fostul notar din Siliștea, ales foarte recent\nmembru al Comitetului Central și căruia cu aceeași ocazie i se încredințase\naceastă înaltă funcție.\n– Ei, zise el după ce îi dădu mâna și îi făcu semn să ia loc în fața lui,\nstând amândoi nu la birou, ci în cele două fotolii de alături, ca doi vechi\nprieteni ce erau. Dă-i drumul, adăugă fostul notar, ce ți s-a mai întâmplat?\nȘi auzindu-l vorbind astfel îndârjirea și neliniștea de pe chipul tânărului\nse înmuie, fiindcă omul care îl atrăsese pe el în partid rămăsese același și\ncum oricine crede despre el însuși că nici el nu s-a schimbat, credința în\ncauza pentru care trăiește se ridică iarăși în el cu forța de odinioară și o dată\ncu ea și speranța că va fi în cele din urmă mai tare decât dușmanii lui. Ce ți\ns-a mai întâmplat, nu însemna oare că el, fostul notar, știa că prietenului său\ntrebuie să i se întâmple din când în când ceva și că oricât de gravă ar fi acea\nîntâmplare el, fostul notar, știa dinainte că nu Niculae era vinovat sau în\norice caz nu numai el și în nici un caz atât de mult încât să măsoare vina lui\nde unul singur, cu vina a mai mulți…\n– Așa de rău ești speriat încât nici nu mai mă gândesc să-ți spun că sunt\nsupărat pe tine că n-ai mai dat și tu un semn de viață… Nu te-am atras eu în\npartid? exclamă fostul notar cu un soi de mândrie mai încurajatoare decât\norice cuvinte. Eu răspund de tine și o să te apăr până în pânzele albe, fiindcă\nnu se poate să fii tu negru ca funinginea și alții albi ca colilia! Nu te-ai\ngândit?\n– Ba m-am gândit, răspunse Niculae, dar n-am avut ce să fac, fiindcă\natâta timp cât m-am ferit să mai viu la Siliștea cu o sarcină de partid ai\nvăzut și tu că am activat bine și ani de zile nu mi s-a întâmplat nimic de\ncând cu istoria cu seceta.\n– Bine, zise primul-secretar luând parcă o hotărâre. Să vedem ce s-a\nîntâmplat.\nAdică să nu tragem încă nici un fel de concluzie, să vedem întâi ce\ngreutate are omul pe spinare și abia pe urmă, după ce o să i-o ridicăm, să ne\ndăm seama dacă nu cumva l-a și strivit. Atunci n-o să mai fie nimic de\nfăcut!\n– Stai, întâi să spun să nu ne deranjeze cineva, mai adăugă el, apoi se\nreașeză și începu să asculte.",
  "Niculae se puse pe povestit și trecu repede peste toată campania. Deși au\navut loc turburări, spuse el, dacă n-ar fi fost provocările la care s-au dedat\nunele persoane locale, cu soluția pe care au găsit-o în cele din urmă forurile\nsuperioare nu s-ar fi întâmplat chiar nimic și în cazul ăsta nici n-ar fi fugit\nnimeni cu căruțele de la arie fără să-și dea cotele și bineînțeles că n-ar mai\nfi fost nevoie pe urmă nici de echipele care s-au creat ca să meargă pe la ei\ndin casă în casă…\n– Cine s-a dedat la provocări? îl întrerupse primul-secretar. Poți să spui,\ne bine să-i știu eu.\n– Au fost sancționați, zise Niculae, președintele a fost dat jos și\nindividul respectiv exclus din partid.\n– Care individ? se arătă curios fostul notar.\n– Unul Bilă!\n– Bilă! exclamă primul-secretar ridicând uluit brațele în sus. Bilă\nmembru de partid!\n– A fost exclus, repetă Niculae.\n– Bilă era să-ți dea atunci cu un ciomag în cap și să te omoare, zise\nfostul notar, urla că astăzi nu trebuie să fii… Mama lui de Bilă, exclamă\nprimul-secretar și se bătu cu palma pe frunte nevenindu-i încă să-și creadă\nurechilor, deși era de presupus că de atâția ani de când era și el activist\navusese fără doar și poate ocazia să vadă și să audă destule. Din pricina lui\na trebuit eu să fac atunci un raport scris și să arăt că nu ereai vinovat, că și\natunci s-a găsit cineva care nu știu ce vroia să-ți facă, nu vroiau să mă\ncreadă pe mine. Ei, ia spune, cine și la ce provocări s-a dedat?\nNiculae povesti dar se vedea că nu-i era lui gândul la Bilă, vroia să\ntreacă repede la ceea ce i se întâmplase lui și nu altora.\n– Secretarul, Isosică, și președintele Plotoagă, ca să-l curețe pe Bilă, l-au\nlăsat să se îmbete și i-au dat ordin să sară peste cal în chestiunea depunerii\ngrâului pe jos… A fost ca o scânteie, a luat foc satul… de altfel i-au și dat\nfoc casei lui Bilă țăranii provocați…\nNiculae spuse apoi cum tot focul fusese stins și cei vinovați\nsancționați… Și trecu la istoria cu cel înecat:\n– Întrucât putea fi cineva răspunzător dacă la un oarecare se găsesc niște\nîncărcătoare de pistol-mitralieră pline de gloanțe și acest oarecare o ia la\nfugă și se aruncă în râu și râul îl ia la vale și îl îneacă? zise el. Cine nu știe\nsă înoate să nu se arunce în apă decât dacă vrea să se sinucidă, iar dacă are\ngloanțe de pitit atunci să le pitească în… mă-sii dacă vrea cumva să se",
  "folosească de ele ca să împuște iepuri, fiindcă să nu-mi spună el că avea\naltceva în mintea lui tâmpită când s-a apucat să și le-ascundă în pivniță cu\ngândul că n-o să îndrăznească nimeni să intre în târla lui… Dacă ți-ai predat\ncotele, nu intră, dar dacă nu ți le-ai predat, intră, aici e toată chestia… Alții\nadică să tragă din greu și tu să speculezi momentul! „Tovarășe Niculae, ce\nmai încoace și încolo, zice tovarășul Ghimpețeanu, cine știe ce bandit o fi\nfost și Gheorghe ăsta, nu s-ar fi aruncat el degeaba în râu dacă n-ar fi avut\nconștiința încărcată.“ „Eu nu pot, tovarășe Ghimpețeanu, să susțin că acest\nom avea sau nu avea conștiința încărcată și să trag de-aici concluzia că era\nun bandit sau un om cumsecade. Faptul că el a luat-o la fugă pentru mine nu\ne concludent, o fi auzit și el că mulți au fost închiși pentru te miri ce,\ndarmite când se găsesc la tine gloanțe! De-aici și până la a susține că faci\nparte dintr-un complot care urmărește să răstoarne regimul nu era decât un\npas, cu toate că s-au văzut și cazuri adevărate…“ „Bine, tovarășe Niculae,\nfă-ți raportul și continuă-ți activitatea…“ Până ce intervine tovarășul\nsecretar Beju. Eu l-am înțeles pe Ghimpeteanu și pot chiar să spun că a\nfăcut pentru mine mai mult decât era cazul, fiindcă în realitate trebuia să mă\nprelucreze în fața activului comitetului raional de partid și să fie rău de\nmine, dar el a refuzat să execute acest ordin pe care îl primise, m-a chemat\nla el în birou și mi-a spus: „Du-te, zice, la tovarășul prim-secretar Mircea și\nexpune-i situația, fiindcă eu ași vrea să te păstrez ca un element de bază și\nnu sunt de acord că ai avea vreo vină, poate îl convingi pe tovarășul Mircea\nși totul se aranjează.“ Am plecat chiar în ziua aia la regională și am cerut\nprimului secretar să mă primească. Mi s-a spus că nu e acolo, că e plecat la\nBucurești, deși eu știam perfect de bine că era, am înțeles că Mircea e un\nom slab și nu îndrăznește el să-l contrazică pe Beju. Am mai încercat și în\nzilele următoare dar a fost în zadar. M-am întors la comitet, la raion și m-\nam gândit ce să fac, fiindcă mi-am dat seama că toate drumurile în regiune\nîmi sunt închise peste tot oriunde m-ași duce și atunci m-am hotărât să mă\nîntorc câteva săptămâni în sat și în timpul acestor săptămâni să încerc să\nintru în contact pe linie de învățământ cu vreun raion din regiunea Argeș,\nfiindcă știam că erau mulți învățători suplinitori ca și mine cu trei sau patru\nclase de liceu și după aceea să viu la tine să te rog să mă sprijini la minister\nsă obțin numirea. Și pe parcurs mi-ași fi dat și restul de examene… Mai mă\ngândeam să mă duc pe un șantier ca simplu muncitor și să mă calific, dacă\nasta a urmărit cu mine partidul, să-mi închidă toate drumurile și să mă\nscoată din activitatea politică! Ce puteam să mai fac când mi se arunca în",
  "dreptul fiecărui drum câte-o buturugă peste care nu puteam trece? Nu\nputeam să-mi închipui că în ciuda faptului că Ghimpeteanu a susținut că nu\nmi se putea imputa personal activitatea din Siliștea în timpul campaniei,\nBeju vroia cu orice chip să mă distrugă, să mă lase să mă întorc în sat, să mi\nse trimeată talonul la organizația din Siliștea și acolo să vină pe urmă fără\nveste cel mai bun prieten al meu din comitet și să mă prelucreze cu\nsancțiunea supremă. „Măi Niculae, zice prietenul ăsta al meu, să știi că dacă\nte duci în sat eu execut sarcina! Calc secretul încredințat fiindcă știu că n-ai\nnici o vină, poți chiar să te bazezi pe declarația mea dacă ai de gând să\nmergi mai sus, eu ți-o dau chiar scrisă – uite (și aici Niculae scoase din\nbuzunar o hârtie pe care o despături și i-o întinse fostului notar) – nu mi-e\nfrică să susțin care e adevărul, dar dacă ești prost și te lași belit, dacă te\nprinde adică Beju în sat, atunci să știi că te execut și eu!“\nFostul notar luase în mână hârtia și chipul său ascundea acum, sub\npretextul lecturii ei, impresia pe care i-o făcuse de fapt cele auzite. Arăta\nmai departe prietenos dar ceva se schimbase, sau era pe cale, s-ar fi zis că se\nașteptase poate la mai mult, întâmplarea să fi fost mai gravă sau\npovestitorul să fi apărut în ea într-un chip mai eroic…\n– E foarte bună declarația asta, zise el în cele din urmă, dar cu fruntea\nîncrețită, ca și când fără ea nu se știe ce-ar mai fi putut face el pentru\nNiculae. Las-o la mine, fiindcă o să am nevoie de ea.\nNiculae începu deodată să se uite într-o parte și rămase astfel nemișcat\ntimp de câteva clipe, apoi ca în somn mâna lui se mișcă și mai scoase ceva\ndin haină, de astă dată însă din buzunarul interior.\n– Poate ai nevoie și de ăsta? zise și ridică în aer un carnet mic și roșu\noferindu-l hotărât fostului notar. Mai sus de tine nu merg, zise el mai\ndeparte, și dacă și tu ești de părerea lui Beju, atunci trebuie să recunoști că\nn-am ajuns unde mi-ai spus că o să ajungem când ne-am cunoscut noi doi și\nnici n-o să ajungem vreodată cât timp de ăștia ca el o să fie plin partidul și\nvoi o să tremurați de frica lor.\n– Ești un prost, zise fostul notar după un timp, fără să se turbure. Nu-ți\ndai seama că dacă e vorba de frică, ei sunt ăia care în fond le e frică și nu\nnouă? Nu vezi că și de tine îi e frică? Avea el nevoie de organizația din sat\nca să te excludă? Nu vezi că ești orb?\n– Ba văd.\n– Nu vezi, că dacă ai fi văzut n-ai fi venit la mine așa de derutat. Bine că\nți-a trecut. Bagă carnetul în buzunar și să nu mai faci gestul ăsta niciodată,",
  "fiindcă s-ar putea să te coste, nu mai suntem în ‘45 și ‘46 când partidul avea\nnevoie de oameni, acum se înghesuie la porțile lui toți oportuniștii și nu se\nmai impresionează nimeni de atitudini din astea, dimpotrivă, s-ar putea să\ngăsești pe cineva să-ți dea și un picior în spate, depinde la ce nivel o faci!\nCu cât o faci mai jos, cu atât ai mai mari șanse să ți se râdă în nas și să ți se\nși ia imediat carnetul. Îți repet, dacă nu i-ar fi fost frică, Beju te excludea el\nfără să fie nevoie să recurgă la organizația din sat… Dar, pe de altă parte, ai\nși tu dreptate, mai zise fostul notar și îndoi declarația lui Iosif și o rupse și o\naruncă la coș. N-o să te excludă nimeni din partid, o să-ți cer eu mutația de-\nacolo și cu asta am pus punct. Acuma să trecem la punctul doi. Să știi că\ntrecem printr-un moment greu care nici mie nu mi-e clar cât o să țină, și\nsarcina ta e să rămâi cu orice preț în partid, indiferent ce muncă o să caut eu\nsă-ți găsesc. Fiindcă excluderea e o înfrângere, chiar dacă e o nedreptate,\nînțelegi ce vreau să-ți spun?\n– Înțeleg, zise Niculae ridicând glasul, dar înțelegerea asta face din noi\nniște lași. Niciodată nu m-am ridicat, nici eu și nici alții, împotriva lui Beju,\ntocmai pe considerentul ăsta, că nu se mai uită nimeni la tine dacă ai\ndreptate dar ești exclus. Cine a adus în partidul nostru această frică de\nexcludere?\n– Pentru că mulți trebuiesc într-adevăr excluși, iată adevărul, ți-am spus\ncă e un moment greu, răspunse fostul notar. De-aia nici nu pot să te bag în\nînvățământ, cel puțin acuma, pe moment, ar însemna să te expun. Ori eu\nștiu cât de mult îți place munca politică și de-aia te-am și scos din comerț\nunde lucrai cu Bâznae, după ce te-ai întors din armată, dar acuma îmi pare\nrău că nu te-am luat cu mine în primăvara când am venit aici… Acuma e\nprecis că Beju ăsta ți-a băgat la dosar cine știe ce despre taică-tău, că a făcut\npolitică liberală în trecut. Dosarul ăla al tău, zise fostul notar scârbit, toți\nporcii din Siliștea ți-au băgat în el câte-o hârtie… Așa că e mai bine s-o iai\npe ocolite, să te dai la fund, să muncești undeva departe de sat, să-ți câștigi\nexistența și în timpul ăsta să înveți carte, să te specializezi în ceva… Și\ndupă ce te specializezi, vedem noi!\nȘi aici fostul notar mișcă degetele în aer cu sensul că până la scadența\naceea aceste evenimente care sar așa și joacă amenințător în această\nperioadă își vor schimba ele cursul și atunci vor sta ei iarăși de vorbă…\n– Problema e să fii un om cu o specialitate bine pusă la punct, continuă\nîn același fel fostul notar. Eu am studii juridice, și când am de-a face cu\ndiferite probleme, sunt în cunoștință de cauză, nu stau eu să-l ascult ce-mi",
  "îndrugă el, văd singur despre ce e vorba. Asta e sarcina care ți-o dau eu și\ncaută s-o duci la îndeplinire. Uite o meserie frumoasă, zise primul-secretar\ndupă ce se gândi câtva timp: să înveți să te ocupi de grădini! De pomi și de\nflori, să te faci inginer horticultor! Ce zici?\nNiculae nu răspunse, dar avea o privire care arăta că, în ceea ce îl\nprivea, va face orice i se va spune să facă, dacă îi rămânea neatinsă speranța\nactivității politice care îi plăcea așa de mult; și fostul notar se uita la el cu o\nprivire care nu-l înșela, tocmai de aceea vroia acum să-l ferească, pentru a-l\najuta mai târziu să se ridice, avea și el, fostul notar, nevoie de oameni siguri\npe care să se sprijine.\n– Toată lumea aleargă la tehnică, e și normal, continuă fostul notar, dar\ns-a dovedit că oamenii nu pot trăi nici fără fructe, nici fără flori. Poate că\nfără flori se găsesc mulți care să poată trăi, dar fără fructe e imposibil. Așa\ncă lasă-i pe alții la tehnică și fă-te inginer horticol. E o grădină și o seră la\nMogoșoaia, ale unui castel, chiar azi mi se plângea administratorul de-acolo\ncă le-a plecat horticultorul, nu găsesc altul și au contracte cu Horticola 1\nMai pentru livrare de flori pe piața Capitalei. Du-te acolo ca simplu\nmuncitor, câștigă și înscrie-te la școală. Ai deja trei clase secundare, n-ai\nnevastă, n-ai copii, de plăcut să înveți, știu că ți-a plăcut, d-aia te-am atras\neu așa repede în partid, că nu ereai mulțumit cu soarta care te-aștepta…\nAcuma așază-te liniștit pe carte și învață.\nIX\nToate astea se aflară însă târziu de tot în sat, după ce trecu mult timp. Un\nprim moment greu despre care vorbea fostul notar se consumă chiar în anul\nurmător, când se descoperi că mulți dintre cei asemănători lui Beju\ndeviaseră la dreapta (în special cei mai mari ca el), cu toate că acțiunile lor\nerau de stânga, și fură îndepărtați. Despre felul cum fu tratat Beju (care,\nsimțind pesemne că se apropie ceva, se grăbise să sancționeze o abatere așa-\nzis stângistă pentru a nu fi acuzat el de aceeași boală) nu se aflară\namănunte, în genere se făcea doar un semn sub gât când cineva întreba\ncurios pe unde-o fi, ceea ce nu însemna neapărat că i s-a tăiat capul la\npropriu, ci în orice caz la figurat, adică în cea mai probabilă dintre ipoteze\nera pe undeva la munca de jos, dacă nu chiar la pușcărie, adică chiar acolo\nunde băgase și el atâția…",
  "În mod ciudat, scoaterea lui Niculae Moromete din activul comitetului\nraional de partid nu miră în sat pe nimeni și nici faptul că după aceea\ndispăruse nu se știe unde; cu atât mai puțin deci că fusese amenințat să fie\nexclus și că, după căderea lui Beju, nu fusese repus în munca de partid. Nu\nse știa precis, dar nici nu mai interesa pe cineva ca altă dată soarta lui.\nSe spuse într-un timp că ar fi pe undeva, și chiar că ar fi avut nu se știe\nce istorie cu o femeie, că ar fi văzut-o cineva la el în odaie, un băiat al lui\nEnache al Cârstichii, care ar fi fost pe la el… Că cică ar fi venit la el în seră\nfemeia aceea și că într-o zi nu era nimeni și Niculae a pus-o jos pe pământ\nși i-a făcut felul… Era așa de tâmpit ceea ce povesti acest băiat al lui\nEnache al Cârstichii încât cineva îi dădu la un moment dat o palmă după\nceafă și băiatul își arătă ca prostul fasolele râzând, vrând parcă să spună că a\nîncercat și el să facă pe-ăla care știe ceva și nu i-a mers… Uitaseră cu totul\nde feciorul lui Ilie Moromete și într-o vreme cineva spuse că ar fi murit…\nNici asta nu miră pe nimeni, dar dintre toate veștile care se aflară despre el\nîn acest timp de aproape zece ani care se scurseră de la scoaterea lui din\nactivul de partid, asta li se păru unora cea mai credibilă și mai plină de\nadevăr.\nPentru că în toți acești zece ani multora li se părea că lucrul cel mai\ncredibil și mai plin de adevăr era cel nefiresc, și, dimpotrivă, cel lipsit de\ninteres și fără noimă era ceea ce era firesc și normal. O însurătoare era\naltădată un eveniment mare, mai ales dacă se făcea cu nuntă, dacă băiatul\nera unul din acei flăcăi care semăna cu bradul pe care îl ducea prietenul lui\nîncă neînsurat, pe calul care tropăia în buiestru în fața alaiului de căruțe ale\nnuntașilor și dacă mireasa era frumoasă și se făcea de nerecunoscut în\nrochia ei albă și în voalul ei pe care nu-l punea pe cap decât o dată în viață.\nCuiva îi veni însă în acești ani ideea că de ce la drept vorbind să piardă el\nbanii cu ocazia nunții când, dimpotrivă, ar fi putut foarte bine să câștige și\nnu se știe cum făcu și cum o aranja și ce dădu el să mănânce și să bea la\nmasă că la sfârșit, când își făcu socotelile, îi ieșiră patru mii de lei în plus, în\nloc să-i iasă în minus, cum se întâmpla de obicei. Nuntă cu plata obligatorie\npentru invitați… Asta stârni oarecare vâlvă și încetul cu încetul învățară și\nalții cum să facă… Asta atrase însă în cele din urmă și atenția sfatului\npopular și președintele făcu cercetări și apăru deodată ceva straniu în\nlegătură cu nunțile: un impozit pe cununie, și încă destul de mare, ca pe\norice comerț… Asta nu descurajă însă pe nimeni, dar din ziua aceea acest\neveniment din viața unui flăcău și a unei fete, atât de învăluit în taine",
  "altădată, păru acum mai ales în clipa când invitatul era pus să-și scoată\nportofelul și să-și plătească mâncarea, ceva tot atât de lipsit de interes ca\norice petrecere neghiobească a unor inși care le-a venit lor nu se știe de ce\ncheful să se adune la un loc și să bea și să mănânce fără nici un rost.\nAltădată plecarea unui om din sat era de asemenea un eveniment, mai\nales dacă pleca în urma unor împrejurări ieșite din comun, se interesau de el\nca și când s-ar fi simțit răspunzători… dacă ajungea bine, dacă ajungea rău,\nnu le era nicicum străină soarta lui… În acei ani însă se întoarse într-o zi în\nsat un general… Era chiar general, avea cu adevărat acest grad și la început\ntoată lumea crezu că e vreun străin venit cine știe din ce pricină… Se află\nînsă curând că nu, era unul de-ai lor, tat-său trăia aci în Siliștea și până nu\nde mult pe feciorul lui parcă îl văzuseră de câteva ori pe-acasă îmbrăcat\nmilitar… Erau însă și înainte mulți militari prin sat, subofițeri, ofițeri și\nchiar o dată fusese și un maior, feciorul fostului boier mort încă după primul\nrăzboi mondial… General însă…\nAsta în mintea fiecăruia însemna atâția ani de învățătură, încât trebuia să\naibă la naștere darul ăsta, să stai și să-ți tocești atât de tare coatele învățând\nîncât după aia să nu te mai cunoască nimeni… Ăsta al lui Pretorian însă nu\nînvățase decât șapte clase primare, pe urmă fusese luat militar, și după\naceea… Nu se mai știa precis ce făcuse, dar de vorbit vorbea ca și înainte\ncu cei care îl cunoșteau, ce mai faci, Stane, bine, Ioane… Când se spunea în\nsat despre un băiat că știe carte și că soarta îl însemnase să ajungă poate un\nom mare, fiecare dintre cei ai căror copii semănau cu cel numit tresăreau\nînfiorați auzind aceste cuvinte… Astfel de clipe îl țineau în viată cu credința\nneclintită că între soarta unui om mare care putea fi și a copilului lor și\nștiința de carte era o legătură tot atât de strânsă ca între un copac și\npământul în care își avea el înfipte rădăcinile. După întâmplarea cu\ngeneralul mulți tresăriră însă de ambiție și plecară și ei din sat – „adică cum,\nziceau ei, suntem noi mai proști ca Ion al lui Pretorian?“ – și într-adevăr se\naflă curând despre cei mai mulți dintre ei că au ajuns care mai de care șefi\nsau directori cine știe pe unde și de aceea curând nu mai tresări nimeni și\nchiar începu să li se pară lipsit de noimă și de interes să spui despre un copil\ncă știe carte și că îl aștepta un viitor deosebit…\nȘi se mai întâmplă un lucru izbitor, pe măsură ce treceau anii. În\nlegătură cu evenimentele care se petrecuseră odată pe aria lor, mulți se\nmirau plictisiți când cineva le aducea aminte acum, când nu mai aveau un\npământ al lor propriu-zis decât prin preajma casei, de vara aceea când se",
  "neliniștiseră ei atât de tare și făcuseră caz pentru niște neghină și pentru\nniște cote care nu reprezentau nici măcar a zecea parte din recolta lor… Așa\ne omul, spuneau ei râzând de ei înșiși cu un soi de dispreț nici măcar amar.\nMoartea lui Valache, de pildă, nu miră pe nimeni, iar pe unii îi făcu chiar să\nspună imitând ceva care nici ei nu știau bine ce era, că dat fiind că\nnemaiputând suporta regimul nostru democrat popular, domnul Valache și-a\npus singur capăt zilelor… Fiindcă într-adevăr Valache fusese văzut într-o\ndimineață atârnând cu ștreangul de gât de grinda din fața fostei lui prăvălii,\nunde altădată băuse atâtea țuici, jucase atâtea partide de table cu domnul\nnotar și cu domnul primar și văzuse atâtea dimineți izbucnind în geamul lui\nmare, drapat cu viță agățătoare, ale cărei frunze se făceau toamna roșii ca\nsângele.\nX\nȘi, cu toate astea, Niculae nu numai că nu murise în acest timp, dar\najunsese inginer horticultor și la o conferință a regiunii de partid București\nfusese ales delegat și apoi membru în comitet. Putea însă să ajungă oricât de\nsus, drumul lui se pierduse, atât de mare era forfota celor de jos care își\ncăutau febril propriul lor vad: cum și-l căutaseră cu zece ani în urmă\nIsosică, Plotoagă, Zdroncan și Bilă și Mantaroșie care li se alăturase, iar mai\napoi Vasile, care venise din urmă și ieșise departe. Îl mai văzură pe Niculae\nla moartea tatălui, venind într-o mașină, dându-se jos în drum și intrând în\ncurtea părinților cu un buchet de flori în mână, cu capul gol și tuns tot așa\ncum îl știau ei… Fiindcă în acei ani murise și Moromete dar de moarte\nbună, nu ca Valache sau Năstase Rădulescu, care nu murise el chiar acolo\nunde îl trimesese Vasile, dar se șubrezise așa de rău încât degeaba i se mai\ndăduse apoi drumul acasă, că n-o mai ținuse mult…\nLa poarta Moromeților fluturau prapurii, și în curte printre femei și\ncopii, așezați lângă coșarul acum dărăpănat din lipsă de vite, niște dulgheri\nciopleau liniștiți un lemn de salcâm tăiat de verde… Din când în când\nclopotul de la biserică bătea de două ori, bang-bang, și atunci toți își făceau\ncruce, dar nimeni și de nicăieri nu se auzeau plânsete. Mama lui Niculae\nstătea într-un pâlc de muieri și se uita din când în când atentă să nu\nlipsească ceva la alți bărbați care mâncau lângă gardul grădinii pe niște\nscânduri geluite, dulgheri și aceștia chemați să ajute… Un câine negru\ncomplet, de la coadă până la bot, stătea foarte aproape de ei și pândea într-o",
  "așteptare lihnită firimiturile, fără nici un semn că simțul lui i-ar fi spus în\nvreun fel că lumea aceasta adunată și mirosul acela de mămăligă cu varză\ncare îi ațâța nările însemna moartea bătrânului său stăpân: dacă cei ce\nmâncau atât de lacom din străchini nu simțeau nimic, de ce ar fi trebuit să\nfie el neliniștit, câinele?\nCatrina Moromete nici nu avu, după cum spuse ea mai târziu, timp să-și\ndea seama că tinerelul care intrase în curte cu paltonul lui negru era chiar\nbăiatul ei, Ilinca însă, sora lui cea mică, îi ieși înainte, urcă pridvorul și\nacolo sus se oprise în fața bătrânului care stătea culcat într-un pat plin de\nflori și scoase deodată un țipăt mare:\n– Tatăăăă, țâșni strigătul ei înalt și curățit de orice durere, ca o chemare\ndisperată și în același timp albă de orice nădejde, adresată unui om în viață\ncare însă nu mai vroia să audă. Scoal’ în sus c-a venit Niculae! Scoal’ și stai\ncu el de vorbă, că nu l-ai mai văzut de anul trecut! Uite-l c-a venit! Se dădu\napoi la o parte și Niculae se apropie. Chipul bătrânului își pierduse orice\nasemănare cu cel din viață și privirea fiului nu stătu mai mult de câteva\nclipe asupra lui, ca și când ar fi avut înainte un străin. Se aplecă, îi puse\nalături de frunte buchetul de flori, se întoarse și începu să coboare scările.\nPorni foarte decis spre poartă, chiar grăbit, de parcă ar fi vrut să plece mai\nrepede dintr-un loc unde greșise că intrase, dar își reveni și o luă apoi spre\ngrădină. Se uitau la el nedumeriți: unde vrusese să plece (chiar vrusese să\nplece?) și acum încotro o lua? Niculae deschise poarta și aici pașii îi\nșovăiră, se rezimă de un salcâm și deodată izbucni în plâns. Mama și sora\nveniră după el și îl luară cu ele, dar el se desprinse, se întoarse cu spatele la\ncurte, și la toți care erau în ea, se așeză jos pe un butuc vechi de tăiat lemne\nși cum sta așa, din nou îl podidi plânsul și fața i se schimonosi. Bătrâna, cu\nprivirea care îi rămăsese tânără în obrazul plin de încrețituri, se supără:\n– Hai, maică, vezi de tine, că ești mititel și slab, el a fost voinic și și-a\ntrăit viața. Mai mult pe noi ne-a chinuit în ultimul an, că nu mai putea și\nvrea mereu să plece de-acasă…\nLa înmormântare venise și Matei Dimir, și Cocoșilă, și Nae Cismaru și\nGiugudel și vecinul mult mai tânăr al lui Moromete, alde Cârstache. Lipsea\ndoar bătrânul Costache al Joachii, pe care cu câțiva ani în urmă îl pusese jos\ndurerea aceea a lui de oase și stătea și acum paralizat și nici mâncarea nu\nmai putea s-o mănânce singur. Cel mai în putere dintre ei era Matei Dimir,\ndar și cel mai întunecat la față, Giugudel și Nae Cismaru fiind senini.\nCârstache cel puțin plângea ca o rudă și povestea cum lui i se făcuse rău",
  "într-o zi când stătea nea Ilie în pridvor și își dădea și el seama că se duce.\n„Măi Cârstache, zice, eu o să mor și ție nu ți-e deloc milă de mine.“ Și aici\nCârstache i se adresă direct lui Moromete:\n– Cum ai putut să crezi tocmai dumneata, nea Ilie, despre mine, că nu\nmi-era milă?\nÎn timp ce se pregătea praznicul, Niculae rămase o vreme în odaie cu\nsora lui și o puse să-i povestească. Toate urmele și semnele morții pieriseră,\nși sunetul goarnei și prapurii, și crucea de salcâm verde și scârțâitul\nnesfârșit al căruței cu boi pe care gospodăria colectivă o dăduse pentru\nînmormântare. Ilie Moromete nu mai era printre ei. În timp ce Ilinca\npovestea mai intră înăuntru o femeie, care se așeză pe pat și la un moment\ndat începu și ea să povestească. Era Alboaica.\nXI\n– …După ce-ai plecat tu din sat, atunci când cu zarva aia mare, l-a\napucat porneala, zise Ilinca parcă cu o indignare plină de admirație, având\nîn glas o seninătate ciudată încât ascultând-o îți venea să crezi că ea știe că\ntatăl ei nu e mort și că acum o să vină din grădină, să urce scara pridvorului\nși o să asculte și el. Nu-ți spun că întinerise și toată ziua îl vedeai ba pe la\nprimărie, ba pe la moară cu Isosică și Țugurlan, ba pe la… Se ducea la\nRâca, strigă deodată tânăra femeie, ca și când s-ar fi înfuriat că nu poate să\nocolească o astfel de ispravă pe care o făcuse cât mai trăise tatăl lor…\nNiculae însă nu înțelese. Nu se citi pe chipul lui nici o întrebare.\n– Mama l-a lăsat în pace, cu toate că i se făceau obrajii vâlvătăi când se\ncerta cu câte-o muiere și aia îi spunea: „De-aia se duce omul tău pe la Râca,\nfiindcă ești bună la suflet, s-o fi săturat și el de tine.“ Dar încolo mamei nu-i\npăsa, dar nici nu l-a căinat mai târziu! După ce-ai plecat tu, de unde până\natunci, cu toate că tu erai la raion și ar fi trebuit să le fie frică de tine, ăștia\ntreceau pe lângă el și când îl vedeau uite-așa întorceau capul în altă parte, și\nnu mai făceau prinsoare pe vedre de vin că îl ridică și îl bagă la beci,\nacuma, că ce mai faci, nea Ilie, c-o fi, c-o păți, nu-ș’ ce le venise… Să vezi!\nNimeni nu știe ce i-o fi spus el lui Tugurlan, care de ani de zile sta deoparte\nși nu ieșea decât duminica din siloz, că într-o zi ăla a lăsat silozul la o parte\nși a venit la moară. Isosică l-a și primit, l-a dat afară pe nepotu ăla al\nCiulchii. Unii spun că s-au certat rău, Isosică cu muierea, din pricina asta…\nLa început nimeni n-a înțeles, pe urmă s-a auzit prin sat că se spune că n-a",
  "fost bine ce-a fost, să scoți milițienii, să-i pui să tragă în oameni și cu toate\ncă nu Vasile făcuse asta, ci ălălalt, Plotoagă, lumea da vina pe Vasile. De\nce? Pentru că el a pus oamenii de s-au luat după ăla înecatu, alde Gheorghe\nPițur, ginerele lui Trafulică. Ăsta îneacă oamenii, mă, făcea Nae Cismaru,\ncare nu se învățase minte de ce pățise când îl luaseră și-l ținuseră închis, din\npricina ălora care dăduseră fac casei lui Plotoagă. Vasile trimetea pe\nplutonierul Moise ba pe la unul, ba pe la altul, a venit și pe la noi și tata nu\ns-a speriat de el, fiindcă aflase de la Țugurlan că toate astea care le ziceau\noamenii le ziceau și ăia pe-acolo pe la raion… După ce tot ei dăduseră\nordin, acuma ziceau că n-a fost bine și îl învinuiau și pe Vasile, parcă nu l-ar\nfi pus tot ei președinte și n-ar fi știut că Vasile nu era amestecat… Pe ăla nu-\nl înecase el, așa fusese ordinul, să strângă grâul de la ăi care fugiseră de pe\narie. El nici nu fusese de față, Mantaroșie ăla era vinovat, dar Mantaroșie\nera șef de tarla, își vedea de treabă, nu se lega nimeni de el și pe unde îl\nvedeai își arăta așa colții, cu toate că nu mai avea el puterea dinainte… Și\nîntr-o zi vine și Vasile pe la noi. Tata nu erea acasă, erea… în porneală! I-\nam spus și eu să vie alt’ dată și Vasile a venit și l-a găsit în pridvor. „Că știu\neu, zice Vasile, de ce te-ai speriat dumneata, dar să știi ce de ce ți-e frică, nu\nscapi!“ „Și mai ai justificarea să vii la mine în pridvor și să-mi spui\nasemenea cuvinte?“ „M-ai înțeles greșit, a zis Vasile, nu știu la ce te referi,\ndar și Niculae ți-a spus același lucru, cu toate că erea băiatul dumitale!“\n„Băiatu-meu să nu mi-l amestecați voi în faptele voastre, că el acuma își\nvede de treabă și nu umblă să trimeată pe șeful de post pe la casele\noamenilor.“ „Mai bine să trimet eu șeful de post să-i potolească, zice Vasile,\ndecât să mai vie trei camioane cu milițieni și să-i ridice, cum a făcut\nPlotoagă la care toți țineați că la ăl mai bun președinte.“ Tata a tăcut. Asta\nașa erea. „Eu mă refer, zice Vasile, la pământ, știu că ți-e frică de alea două\nloturi, să nu ți le luăm în colectiv. Ori dumneata îți închipui că Țugurlan în\nlocul meu o să zică: «Moromete mi-e prieten, să-l lăsăm pe el să trăiască\nașa cum vrea. Recunoști?»“ „Și de ce n-ar zice? i-a întors-o tata. Recunosc,\nei și? Tu ești în stare să zici așa? Dacă rudele ți le-ai băgat în pușcărie,\ndarmite pe noi?!“ „Aici te înșeli, i-a răspuns Vasile, eu n-am nimic cu cine\nnu ne împiedică să ne facem altă viață“. „Știu, a zis tata, ți-nchipui că mi-au\nspus-o alții mai deștepți înaintea ta. Eu trec peste toate și trec și peste faptul\ncă o altă viată cu Bâznae în cap nu poate să ducă la nimic bun, dar admit\ncazul că Bâznae n-o trăi cât lumea și fi-său să zicem că o să pună mâna pe\ncarte și o să învețe, ei, unde ajungem? Care ar fi scopul? Să-ți spun eu ție,",
  "că tu nu știi, de pe un lot de pământ trăiește întreaga suflare omenească,\ntrăiesc eu și copiii mei, trăiesc vitele care le rămâne din recoltă nutreț, mă\nîncălzesc iarna cu cocenii porumbului de anul trecut și ăi de floarea-\nsoarelui, îmi fac ce vreau din lână și din cânepă, trăiesc și câinele și păsările\ncerului, și popândăii și berzele și găinile și îmi pun și tutun pe care stau\niarna și-l păpușesc cu copiii, ca alde Traian Pisică pe vremuri. Nu-mi iese\nnici o brânză din el, dar am ce fuma?! Am! În timp ce tu ce faci? Tu vreai să\ndai totul peste cap și nu te gândești: mă, o fi bine? O fi rău? Ce face omul\nfără vite în bătătură? Ce ajunge el? La ce-i mai trebuie curțile și șoproanele\nastea? Ce să facă dacă nu mai poate să mai pună și el palma pe spinarea\nunui cal, sau să mai tundă o oaie? Ce vrei să tundă? Câinele? Cine îți spune\nție că dacă gonești berzele și tot ce e suflare pe suprafața pământului, pe\nmotiv că sunt dăunători, nu usuci totul și ajungi să trăiești ca în pustie?\nFiindcă așa am auzit, că se dă cu praf peste tot, din avion, și tot ce se mișcă\nprin grâu și pe sub brazdă se întoarce cu picioarele în sus și moare. Așa că\nnu de alea două loturi mi-e frică mie, că o să mi le luați voi mie în colectiv!\nCu toate că e și aici o chestiune. Cu ce drept să mi le luați, dacă eu nu vreau\ncă vi le dau?“ „Prin liberul consimțământ“, i-a răspuns Vasile. „Îți bați joc\nde mine? a zis tata. Ia te rog să poftești afară din târla mea și altă dată să nu\nmai vii.“ „Bine, i-a zis Vasile, dar îți spun și eu un lucru, într-o vară eram\ncopil, am trecut pe drum și am văzut ceva în mijlocul bătăturii, la dumneata,\nam crezut că e vreun vițel bolnav sau vreun mânz, m-am oprit și m-am uitat\nprin ulucă. Dumneata stăteai în picioare și vorbeai cu sanitarul. «Ce zici,\ndomnule Crivăț?» «Bă, nea Ilie, zice Crivăț, eu zic că n-o mai duce.» «Da,\npăi nu vezi că abia mai suflă!? Are temperatură patruzeci și unu de grade!»\nM-am așteptat să spui că o să-l tai să-i iai pielea, când îl auz pe sanitar că\nstrigă spre muierea dumitale, care nu știu de ce stătea în casă și se uita prin\ngeam, parcă i-ar fi fost frică: «Țață Catrino, zice, fă-i cămașă!» Adică de\nînmormântare, să-i facă una nouă. Atunci am înțeles că ce zăcea acolo în\nmijlocul bătăturii pe o pătură la picioarele voastre nu erea un animal, ci\nNiculae. L-am văzut că se mișcă, se ridică în patru labe, pe urmă în\npicioare, și o ia împleticindu-se spre grădină. Mai mult ca sigur că a auzit\ntot ce vorbeați voi. Întreabă-l și ai să vezi că știe!“ „Și ce vreai să spui cu\nasta?“ a zis tata. „Că nu-ți păsa dumitale dacă îți murea un copil! Parcă ce,\naveai vreo vină? Frigurile vin de la țânțari! Și ce, țânțarii nu trebuie să\ntrăiască și ei?!“ A trecut tata. Pe urmă s-a supărat și i-a spus lui Vasile că\nasta e o minciună. Dar se vedea că ceva tot își mai aducea el aminte…",
  "Încerca Vasile să se împace cu ăi pe la care trimisese milițianul, dar n-a\nreușit și peste vreo doi ani l-a dat jos Țugurlan. Dar în timpul ăsta Vasile\nfăcuse în sat gospodărie colectivă și când veni de reuși Țugurlan, Vasile fu\nales președintele lor acolo, la geaceul pe care îl înființase, fiindcă mergea\nprost și se certau între ei, cu toate că le dăduse pământul ăl mai bun și\natelaje și bani de la bancă. Dar nu intraseră cu tot ce-aveau și erau mai mult\nfuncționari, iar ăilalți care nu ereau, dar intraseră cu mâinile goale, nu prea\nmunceau, că le plăcea la toți să comande ălorlalți și le rămânea toamna\ntârziu porumbul necules pe câmp. Vasile i-a pus la treabă și a început să le\nmeargă mai bine. Lui tata îi plăcea. Foarte bine, zicea, cui îi place acolo, n-\nare decât să se ducă, dar n-a ținut mult plăcerea asta a lui, adică a ținut toți\nanii ăia când veniră de se desființară și cotele. Când într-o zi se întorcea nu\nștiu de pe unde foc acasă. „Cum adică, îl aud că îmi spune, de-aia te-am\nscos eu de-acolo de la siloz și te-am vorbit de bine pe toate drumurile, ca tu\nsă faci pe urmă mai rău ca Vasile?“ „Da’ ce rău a făcut, tată?“ (Era vorba de\nȚugurlan.) „S-a pornit, zice tata, din casă în casă, cu o droaie de alții veniți\ncine știe de pe unde, și nu și nu, nu mai iese din casa omului până nu se\nînscrie în colectiv. Asta e o faptă?! Am vrut să stau cu el de vorbă și parcă\nnici nu mai mă cunoaște. S-a smintit la cap.“ Aici tata n-avea dreptate, cu\nȚugurlan mai stăteai de vorbă și unde nu se putea și nu se învoia omul cu\nnici un chip îl lăsa în pace. Da’ acuma, de, venise vântul peste el și nu mai\nsta nici el de vorbă și de-aia se supărase tata, că de ce s-a pretat. „Așa ne-a\nfost vorba?“ cică l-ar fi luat la rost. „Moromete, i-a răspuns Țugurlan\ncătrănit, n-o să mai așteptăm noi acuma după cheful tău să facem ce ne-am\npus în gând. Facem! Și tu ar trebui să intri primul, să dai exemplu.“ Asta l-a\nsupărat pe tata, vorbele astea că s-a legat și de el, că altfel, pe urmă, nu i-a\nmai păsat nici de pământ, nici de nimic, l-a dat acolo și a terminat. Dar pe\nmoment, a dat vina pe Țugurlan, că de la el ar fi pornit. Nimeni nu mai știe\nbine cum a fost, dar e adevărat că Țugurlan a fost primul care a început și\nlumea a crezut că e de vină el și a ieșit gălăgie mare, au început oamenii să\nstrige. Și atunci a căzut Țugurlan și a venit iar Vasile, care ăsta în câteva\nsăptămâni dacă au mai rămas patru-cinci care nu s-au înscris! Oleu! Abia\natunci am văzut noi că Țugurlan căzuse nu pentru că făcuse lumea gălăgie,\ncum credeau unii, ci pentru că mergea prea încet… Vasile, parcă puteai să\nstai de vorbă cu el? Te înscrii, nu te înscrii, tot aia e, zicea, toată țara se\nînscrie și numai tu nu vrei? Și îți lua mâna și te punea sforțat să te iscălești.\nMulți au fugit care pe la Pitești, care pe la București, care pe șantiere, dar",
  "degeaba, că le-au pus pe muieri, pe babe, pe care au găsit în casă să\nsemneze că intră de bunăvoie în gospodăria colectivă. Cine avea copii\nfuncționari pe la Pălămida, sau Pitești sau oriunde ar fi fost, veneau ăia și-i\nconvingeau pe părinți să se înscrie, ca să nu le pericliteze situația. Și știți\ncum erea asta, că odată ce unul semna, venea ăsta pe urmă numai de-al\nmorții să semnezi și tu, de ce adică el da, și tu nu? Tata ca să nu-i\npricinuiască vreun rău lui Niculae, a făcut ce-au zis ei, nici n-a mai stat la\ndiscuție… Dar cu Țugurlan a rămas certat, dar nici ăla n-a mai stat în\ncomună, s-a dus, și-a vândut casa și locul și nimeni nu mai știe pe unde-o\nfi… Îmbătrânise tata, nu-i mai erea așa bine. Nu că suferea de ceva, dar nu\nse mai simțea în apele lui, mai ales că și Paraschiv murise în anul ăla în\nspital. Se lăsase de tutun că se speriase, într-o zi se pomenise că-i curge\nsânge din gât și doctorul i-a zis c-a scăpat ca prin minune. Tocmai împlinea\nșaizeci și nouă și s-a speriat când a văzut. Haiti, zice, gata! Mi-a venit și\nmie sorocul. Parcă îl aud și acum, ar fi vrut el s-o dea pe glumă, dar i-a spus\ndoctorul că dacă sângele ăla se spărgea la inimă sau la cap, murea\nîntâmpinat, cum mor unii, că nici nu mai apucă să-și dea seama. S-a ținut, a\nlăsat tutunul, dar era așa nervos, îi cășuna pe orice și ba zicea că nu mai are\nchef de viață, ba se speria că o să moară și n-o să mai vadă lumina soarelui.\nCând primea câte o scrisoare de la tine, ba se supăra, ba zicea că ți-o fi greu\nși ție, nu e lesne, zicea, să te apuci să înveți așa târziu. Ar fi trebuit să-l fi\nținut pe Niculae mai departe la școală, să nu umble el pe urmă de gât cu toți\năștia ca de-alde Isosică. Vezi, zicea, aici am greșit. Pe urmă își vedea de-ale\nlui, veneau ăștia pe la el, alde Costache și Giugudel și ăilalți și vorbeau între\nei, dar se înmuiase el, nu știu ce avea… Înainte când bătea clopotul în sat\nintram pe poartă și îi spuneam, tată, a murit cutare. Pe mă-sa, zicea el\natunci, a murit fiindcă n-a mai avut zile. Acuma, după sângele ăla din gât,\ncum auzea cum bate clopotul și afla cine e, ofta așa subțirel și, hei! zicea,\nnu-i pare la nimeni bine că moare cineva! Se înmuiase, de, vedea și el că\noamenii mai și mor… Pe urmă a început să se sprijine într-un ciomag și îmi\nspunea mie: „Ion al lui Iacov are optzeci și șase de ani și merge călare pe\ncal. Eu am numai șaptezeci și ceva!“ Adică, de, o să-i treacă lui slăbiciunea\naia și o să meargă și el ca Ion al lui Iacov. Dar când lua câte o țuică, te uitai\nla el cum îi pare rău că nu poate să bea toată sticla, că și asta era o poveste,\nnu-l mai țineau vinele și picioarele lui nu mai erau bune de nimic, i le luai\ncu mâna și le dădeai la o parte ca pe niște lemne. Începuse să cadă, se ducea\npână colea la pod și cădea și pe urmă luptă-te cu el să-l aduci acasă, că nici",
  "nu vrea, da din mâini și te izbea!… El zicea că mai e el omul ăla în putere s-\no ia de-aici și să se ducă până la Râca dus și întors, pe jos, cum a făcut într-\no vară când am rămas fără cai. M-am pomenit cu el pe seară, mergea el, dar\nparcă trăgea de picioare. „De unde vii, tată?“ zic. Nu știam eu ce e cu el,\ncredeam c-o fi fost pe-aici prin sat, că uneori așa făcea, pleca și nu venea la\nprânz la masă. „Unde fuseși, tată, unde mâncași?“ îl întrebam. „Păi, Ilinco,\nzice, uite că nu mâncai nimic.“ „Păi uite așa, mă plictisii, zice; că veni el\nalde Matei și zise să iau ceva, că la el fusei, dar uite că nu luai.“ Știam eu\nunde fusese, la Fica, dar mă prefăceam că nu înțeleg. „Și nu-ți fu foame?“ l-\nam întrebat. „Uite că nu-mi fu.“ Asta îi venea lui și-acasă, și erea mâncare\nbună, de, că găteam puiul la aragaz și zic: „Hai, tată, ce te tot codești așa,\nașează-te odată la masă că n-am timp să te chem cu lăutarii, copiii ăștia l-e\nfoame, nu mai sta și te scărpina la ureche.“ Că așa făcea, ducea mâna aici la\ntâmplă și se scărpina sub pălărie și se uita așa la mine și se strâmba, într-o\nvreme ai fi zis că o să se joace cu copiii. Când îl făcui pe ăl dintâi sta și se\nuita ceasuri întregi la el în leagăn și îl vedeai că îi pare bine… În anii ăia a\navut zile când i-a fost și lui ca pe vremuri, nu prea mai zicea nimic, nici de\năștia de la sfat, mai ales după ce se desființară cotele… Bea la tutun cu alde\nnea Costache al Joachii și toată ziua stăteau de vorbă la umbră sub salcâm\nsau în pridvor și se uitau pe drum. Mai venea el din când în când afumat\ncine știe de pe unde și începea să dea din mâini și să ne firuie, mai ales pe\nmama. Pe urmă se culca și când se scula îl auzeam așa cu glas ca de fată:\n„Ilinco!“ „Ei, ce e“, ziceam. „Păi mie nu-mi dai, domnule, și mie să\nmănânc?“ îl apuca blândețea! Alteori îl lua pe băiat pe genunchi și îi cânta\nel un cântec cu un soldat rănit în războaie și cu un câine care moare și el la\ncapul lui… Mama uite așa se învârtea pe lângă el înfuriată, că să lase\ncopilul în pace să-i cânte Bine ești cuvântat, Doamne, nu de „răzbel“… Ei,\nși când îl făcui pe-al doilea veni el de se plictisi, nu-i mai plăcu… Să-l fi\nvăzut cum se scărpina lângă ureche și se strâmba așa la mine și da din cap\nparcă i-ași fi făcut eu ceva. „Ce e, tată?“ Nu vrea să spună, da mereu din\ncap supărat rău, pe urmă se uita drept la mine și se scula și pleca. Nu știu ce\nîl rodea, avea el ceva, dar nu vreo boală… Că mă apucai să-ți spun ce era în\ninima lui când începu să meargă în ciomag, fiindcă de-asta ne-am dat noi\nrepede seama, el credea că o să-i treacă, fiindcă îmi adusei aminte cum a\nintrat pe poartă cu picioarele lui târâș. Am văzut eu că vine de undeva și\nștiam de unde și că n-a băut nimic. „De unde vii, tată?“ îi zic. Și el se\noprește în mijlocul bătăturii și se uită așa la mine enervat. „Păi nu fusei,",
  "Ilinco, la Balaci!?“ Nu vrea să spună Râca, dar îl lăsam să spună ce vrea el.\nParcă mi-ar fi spus mie mai dinainte și eu aș fi uitat, sau parcă l-ași fi trimes\neu până colea la cooperativă! „Pe jos?“ zic. „Da’ pe ce?“ „Și ce căutași, de\nce nu-i spuseși lui bărbatu-meu dacă avuseși treabă acolo?“ „Dar ce crezi\ntu, zice, că am fost singur? Am fost cu alde Sande.“ Mințea. Alde Sande, îl\nvăzusem eu pe la cooperativă, dar îi zic: „Și tu ai picioarele lui Sande? Și n-\na trecut pe drum nici o căruță să vă urcați și voi în ea?“ „Nici de sămânță,\nzice, am mers paisprezece kilometri pe jos.“ Asta ținea el minte, că n-a fost\nun an de când s-a dus pe jos la Râca și că o să-și revie el și o s-o vadă iar pe\nFica și eu n-am vrut să-i spun că n-o să se mai urce el pe cal ca Ion al lui\nIlie Iacov (unde l-o fi văzut el pe ăla nu știu, o fi auzit pe cineva, că ai lui\nIacov se duc acolo la gospodărie, le-or fi dat lor atelajele în primire) și nici\ncă o să mai apuce el măcar să iasă din sat, darmite până la Râca. Dar am\nvorbit cu doctorul și l-am dus la spital. A stat el acolo câteva săptămâni, i-a\nfost mai bine. „Domnule doctor, i-am zis, îi e mai bine, să-i mai dăm niște\ndoctorii, să-l punem pe picioare?“ „N-o să-l puneți, a zis doctorul, acuma\nlui nimic n-o să-i mai facă nici bine nici rău, bătrânul nu suferă de vreo\nboală, dar i s-a scurs viata… Cât o trăi, bine, să nu-l chinuiți cu cine știe ce,\ncă nu mai ajută.“ Avea slăbiciunea asta, că nu-i venea neam să stea în casă\nși îl vedeai cum o lua cu ciomagul în mână pe lângă garduri. „Tată, unde te\nduci? Stai acasă, că iar n-o să poți să te mai întorci și dacă vine mama după\ntine să știi că te bate.“ Avea boală pe mama, că nu-l lăsa în pace, odată când\na vrut și ea să se ducă pe la neamuri în Burdeni, l-a încuiat în odaie… Eu n-\nam știut nimic, plecasem câteva zile cu bărbatu-meu și copiii pe la Ploiești,\nla socri, și când ne-am întors l-am găsit așa înjurând, că aia bătrână vrea să-l\nducă mai repede la cimitir, să scape de el. Că el nu mai stă cu ea, o lasă aici\nși se duce la ailaltă în vale, la Alboaica. (Și aici Alboaica intră și ea în odaie\nși începu și ea să asculte.) Așa a și făcut, continuă Ilinca, mama nu știa\nnimic, că nici eu nu l-am crezut, am zis că zice și el așa, de ură pe ea… Ei,\nși într-o dimineață pe la revărsatul zorilor, l-a simțit ea mama că se scoală\ndin pat și se duce, dar a crezut că se duce în grădină, de, ca omul bătrân…\nCă îi luase frica, se trezea din somn și se ducea în grădină și mama a crezut\ncă nu e nimic și și-a văzut de somn. Eu la fel. Dimineața, când ne-am uitat,\npatul gol… Stai acum și caută-l în tot satul, că el n-o lua totdeauna într-o\nparte, văzuse că dăm de el repede, și ca să ajungă la Râca fără să știm noi\ncum, te pomeneai cu el te miri pe unde. Așa a fost și atunci când a pierit de\ndimineață. Când a fost asta, Alboaico?!",
  "– Păi anul trecut, zise Alboaica. Și continuă ea povestirea. O fi plecat el\nde-acasă noaptea, dar la mine, de, a ajuns târziu, răsărise soarele și am\ncrezut că mama știe, n-aveam de unde să-mi dau seama că el a fugit. I-am\ndat eu o cană de lapte, a băut-o și se uita așa în cană. „Mă Marițo, zice,\najunsei să beau lapte, tu niște țuică n-ai?…“ I-am dat un păhărel de vin, că\nmi-a fost frică să-i dau țuică, să nu-i ia de tot puterea și s-a așezat pe prispă\nși a băut așa din pahar jumătate… Îl ținea în mână și eu mi-am văzut de\ntreabă și când mă întorc el tot așa rămăsese: „Ce faci, tată, zic, nu beai?“ El\nse uită la mine, și am văzut că nu înțelege; „Paharul, zic, dă-l peste cap,\nziseși că nu vreai să beai lapte. Nu-ți place?“… „Ba îmi place“, zice, dar tot\nnu bea și ținea așa paharul strâns în mână. Atunci m-am uitat și eu mai bine\nla el și mi s-a făcut rău, Niculae. Se împuținase, săracul, nu erea ca bâtul,\ndacă îți mai aduci tu aminte de el, așa voinic și cu oasele mari, când a murit\ni-am făcut un tron că abia avea loc în căruță. M-am dat mai aproape și\nîntind eu mâna și îi iau paharul să vedem ce zice. N-a zis nimic. Niculae, a\nrămas așa, se uita și la mine… Vedeam eu că ceva nu e bine, și zic: „Tată,\nce te doare?“ „Nimic, zice, n-am nimic.“ Și îl văz că ridică iar capul și se\nuită spre grădină. Se uita țintă. Taman răsărea soarele și era așa liniște. „Mă,\nMarițo, zice, ia uită-te, se făcu seară.“ Am tăcut și eu, mi s-a făcut frică.\nBâtu n-a murit așa, s-a lovit de-o buturugă în grădină și și-a sfărâmat un\npicior, uite-așa se făcuse zob fluierul sub genunchi, și a înjurat până a închis\nochii, că de ce să se ducă pe lumea ailaltă din pricina unei buturugi. Pe\nurmă m-am mai liniștit eu și am zis că dacă el e în stare să șeadă pe prispă\nînseamnă că nu e nimic, o fi din pricina drumului, de, i-o fi luat toate\nputerile și de-aia nu-și mai dă seama, dar își vine el în fire. „Treci, taică, i-\nam zis, colea mai la soare, că acolo ti-o fi frig.“ Când pe urmă o văz pe\nmama val-vârtej, aflase unde era și pune mâna pe el să-l tragă de mânecă să\nse ridice și să-l ducă.\nAici ochii Alboaicei luciră, și, trecând printr-o mișcare de la stânga la\ndreapta, capul ei se dădu pe spate cu o spirală care de astă dată nu mai putea\nfi de bucurie, ci de plâns, pe care îl alunga astfel ca să povestească mai\ndeparte cu glasul curat. Sau ar fi vrut poate să se oprească? Își adusese\ncumva aminte de ceva care nu putea fi auzit și de urechi străine, sau ceea ce\nurma ar fi putut să supere pe cineva!? Se uită la Catrina: mama asculta și ea\nca și ceilalți, ai fi zis că ea uitase toate acestea și era și ea curioasă să audă\nce s-a mai întâmplat, ca și când nu despre ea și omul ei era vorba. Alboaica\npovesti atunci mai departe:",
  "– Eu mă luasem cu altele și el cât stătuse la soare își venise în fire… S-a\nridicat de pe prispă și a început să se sprijine în ciomag și încet-încet, hai să\nmeargă. Mama îl îndemna și îl firuia, nu-ș’ ce-i spunea, că dacă n-o să-l țină\nde-aici înainte numai în casă, să-l încuie și să nu-i mai dea neam drumul.\nDa’ nu mai știu ce i-a zis, că l-a firuit, nu mai țin minte, și tata zice: „De ce\nmă firui tu, fă, pe mine?“ Și ridică ciomagul și jap! îi trage una pe spinare.\nM-a pufnit râsul, dar am văzut eu că nu e de râs, și m-am dat după coșar…\nEi, și pe urmă, nu-ți mai spun, Niculae, ce-am pățit cu el, că n-a mai putut\nsă meargă și cum să-l ducem acasă că era departe. Mergea el, de, așa, doi-\ntrei pași, dar pe urmă, chiar dacă îl țineai, se făcea greu ca un pietroi și se\nlăsa în jos. Altfel n-avea nimic, îl întrebam mereu: „Tată, te doare ceva?“\n„Nu mă doare nimic“, zicea. Ce să-i facem, cum să-l ducem acasă? îi spun\neu lui Sande: „Du-te, mamă, și fă rost de-o căruță cu cai, să-l punem în\ncăruță și să-l ducem acasă.“ „De unde căruță și cai, zice Sande, nimeni nu\nmai are voie să țină căruță cu cai, ce, nu știi?“ „Du-te, zic, la gospodărie și\nspune-i lui alde Moreanu să-ți dea, că acuma l-am ales pe el președinte și e\nom la locul lui, o să-ți dea.“ Da’ Sande zice că nu se duce el acolo, că o fi el\nMoreanu om la locul lui, dar așa s-a dus Marin al lui Matei Dimir să ceară\ns-o ducă pe fi-sa la gară, că pleca la școală, și unul de-acolo l-a trimis la\nalde Ilie Nica, care are grijă de cai, și Ilie Nica i-a spus că îi dă cu condiția\nsă-i care și lui niște lemne din Cotigeoaia. „Du-te, Sande mamă, zic, spune-i\nși tu că îi faci și pe urmă nu-i mai faci.“ „Mai bine îl duc pe bâtu în brațe,\nzise Sande, dar eu la nenorocitu ăla să-i cer cai nu mă duc.“ Și s-a apucat el\nsă-l ia pe tata în brațe. Ce să-l ia, că era greu și ce crezi, Niculae, că a făcut\nSande? Aveam o roabă și l-a pus pe tata în ea și uite așa l-a dus până acasă.\nSă fi văzut cum stătea tata cu capul ridicat și se uita pe drum. Și Sande zice:\n„Îți place, bâtule, să te plimbi așa pe drum?“ „Îmi place, mă, Sande, zice,\nnumai ăleia bătrâne nu-i place și nu vrea să mă lase! Ea crede că n-o să\najungă și ea ca mine!“ „Bine, bâtule, zice Sande, uite las roaba la matale și\ncând oi mai putea și eu așa, vin să te plimb. Că acuma trebuie să mă duc la\nbrigadă să fac procente.“ Da’ n-a mai putut Sande, săracul, s-a întors acasă\nsi zice: „Mamă eu nu mă mai duc pe bâtul, mi-e milă de el cum îl văz că se\ntopește, zici că parcă nici nu mai e el m-apucă plânsul“. Și când a zis\nvorbele astea a și început să plângă Sande, că așa e el din toți copiii mei, ți-\nar aduce cu spinarea sacul de cinci duble până la gară, dar de ce îi e lui milă\ncând îi e, să nu-i ceri, fiindcă nu poate… Din ziua aia de când cu roaba nici\nnu l-a mai văzut și nici acuma n-a venit, nu l-am lăsat noi…",
  "Alboaica tăcu.\n– Și cum a murit? zise Niculae întru târziu. L-a durut ceva?\n– Nu l-a durut nimic, răspunse Ilinca. De vreo două săptămâni nu se mai\nridica deloc din pat și atunci ți-am trimes eu telegrama.\n– Eram plecat, zice Niculae, și Marioara s-a întâmplat să fie și ea plecată\nîntr-o tabără…\n– Ești însurat tu cu Marioara? zise Alboaica.\n– Ce-ți pasă ție cu cine sunt însurat? răspunse Niculae.\n– Ce face ea la București? Am auzit că are și ea serviri, reluă Alboaica\nparcă înveselită de răspuns.\n– E la un preventoriu de copii, e asistentă medicală.\n– Doctoriță? zise, fără să se mire, Alboaica.\n– Ei, doctoriță! exclamă Niculae, a făcut și ea școala tehnică sanitară,\ntrei ani.\n– A, ca un fel de sanitar… Și ea de ce n-a venit?\nDar Niculae nu răspunse.\n– Și, cum a murit? reluă el.\n– Păi când ți-am dat eu telegrama, zise Ilinca, nu mai cunoștea. „Cine\nsunt eu, tată?“ îl întrebam. „Marița lui Turcin“, zicea, și eu mai râdeam,\ncredeam că face dinadins. Dacă îi dam să mănânce, mânca. „Mănânci,\ntată?“ „Mănânc!“ zicea. „Mai mănânci?“ îl întrebam. „Nu mai mănânc.“\nEra greu, mama s-a chinuit cu el, de, om bătrân, nu mai putea nimic. Când\nși când lovea cu brațele și atunci chemam doctorul și îi făcea o injecție. Se\nliniștea el atunci și adormea. Cu vreo trei zile înainte să moară, tot așa, a\nvenit doctorul și i-a făcut injecție în mână. „Cum e, tăicuțule, zice doctorul,\ncum îți merge?“ M-am uitat și eu la el, parcă ziceai că acum o să-i fie bine.\nInjecțiile veneau și îl făceau că înțelegea tot ce îi spuneai și vorbea și el.\n„Domnule, l-am auzit că îi spune doctorului, eu totdeauna am dus o viață\nindependentă!“ Doctorul zice: „Dar acuma, tăicuțule, cum îți este?“ „Mi-e\nbine, zice, nu mă doare nimic, dar nu prea mai sunt conștient“… Pe urmă a\ndormit el, și când și când se trezea și se uita așa ceasuri întregi pe geam…\nPe urmă noaptea a început să tragă, răsufla rău de tot, și din ziua aia n-a mai\ncunoscut deloc pe nimeni… Și ailaltăieri dimineață, înainte să se lumineze,\na murit…\nÎntre timp intraseră în odaie o mulțime de inși, și printre ei un militar\ncare se uita la Niculae deschis cu o privire insistentă și parcă frățească.\nIlinca îi spuse lui Niculae că ăsta era bărbatul ei, subofițerul de la unitatea",
  "de aviație de la aerodrom cu care se măritase atunci în toamna aceea… Și\nspunând acestea puse mâna pe doi copii care tocmai intraseră și ei în casă și\nîi dădu afară.\n– Sunt ai mei, zise ea. Ieșiți, mă, afară, nu vă e rușine să intrați aici peste\noamenii mari? Hai, afară…\nDar se aplecă și îngenunche în fața lor înainte de a-i da afară, și le drese\ncămășile la gât, le încheie nasturii, le dădu la o parte, cu un pieptene, părul\nde pe frunte, iar pe cel mai mic îl luă în brațe ca să-i ridice mai sus\npantalonașii… Catrina se apropie și îl măsură pe Niculae de sus până jos, cu\no privire severă:\n– De ce trăiești fără cununie ca păgânii?\nNiculae însă nu-i răspunse, parcă nu mai era nici el de mult acolo și nu\nmai înțelegea bine ceea ce se spunea. Își lăsă fruntea în pământ și rămase\nastfel clipe lungi. Nimeni nu mai zise nimic. Apoi el se ridică abia\nmurmurând, fără sânge în obraji, spuse că el acuma nu mai poate să mai\nstea și că la noapte trebuie să fie la București, după care își luă ziua-bună de\nla toată lumea și ieși fără șovăieli și fără să se uite înapoi.\nXII\nȘoferul care îl adusese în sat era din Pălămida, fiindcă cel cu care venise\nde la București i se stricase mașina și Niculae nu mai avusese răbdare să\naștepte. Raionul de partid nu avusese nici el vreuna liberă în acel moment și\natunci i se dăduse mașina sfatului, a tovarășului Iosif, care nu mai făcea nici\nel parte din activul de partid al comitetului raional, dar ajunsese în schimb\npreședinte al comitetului executiv.\nAcum mașina străbătea cu grijă drumul deloc neted și Niculae stătea\ntăcut și se uita pe fereastră. Era toamnă târzie, dar era soare și uscat și\ncâmpia zăcea împăcată sub lumina înserării. Șoferul manevra des, și într-o\nvreme mașina se opri cu botul chiar sub fundul unui măgar pe care nu-l\nputuse ocoli ca să nu dea într-o groapă mai mare. Proprietarul, un țăran\nfoarte tânăr, ridică o jordie și îi aplică măgarului o lovitură energică pe\nspinare și făcu loc. După ce trecură șoferul rânji:\n– Marca Simson, zise el, aprindere cu ciomagul.\nAdică asta era ăla din urmă, cu mijlocul lui ciudat de locomoție… Nu\nmerseră prea mult și dădură de alt măgar, tot așa, înhămat la un fel de troacă\npe două roți în care însă proprietarul dormea în ea așezat pe niște trăiști.",
  "– Ăsta unde dracu s-o fi ducând la ora asta? se miră șoferul. Unde te\nduci, mă nene? strigă el când trecu pe lângă troacă, scoțând capul pe\nfereastră.\nDar nu primi nici un răspuns, deși omul, la sunetul claxonului, se trezise\nși se uita cu ochii mari la mașină.\n– Unde-ai plecat la ora asta? repetă șoferul cu o voce de om prea blazat\nde câte a văzut el pe drumurile lui, dar cu care s-a obișnuit și i-ar fi fost urât\nsă nu le mai întâlnească.\nOmul tot nu-i răspunse, ca și când n-ar fi înțeles limba, și atunci șoferul,\nvăzându-și de drum, reflectă ironic:\nDouă roate și-un măgar –\nAtelaj particular!\n– Acum două săptămâni, continuă el, am luat-o și pe fi-mea până la\nMozăceni, a reușit acuma să intre la facultate, la filologie, și când a văzut ea\nd-ăștia pe șosea zice: „Tată, eu știam că numai în Spania sunt pline potecile\nde măgari, că e țară muntoasă, la noi aveau înainte numai ciobanii“. „Ei,\nacuma îi au și oamenii, i-am zis eu“. Când s-a făcut colectivizarea totală, au\nuitat să-l considere animal socialist și atunci oamenii, din interzicerea\ncailor, au început să crească măgari.\nȘoferul dăduse acum de drum bun și, ca să-i abată pesemne gândurile\nprietenului șefului său, știind de unde îl aducea, continuă:\n– Știți ce scumpi sunt? Uite-așa un puiandru costă cât un cal dinainte.\nLa Mozăceni stă tata, e și el colectivist, că i-a băgat pe toți, n-a mai stat să-i\ngâdile la subsuori cu munca de lămurire, cum au făcut atâția ani. Tata avea\nși el șase pogoane, dar de când îl știu se tot văita, că aoleo că avem pământ\npuțin, că ce bine ar fi să mai avem noi un lot de încă șase pogoane… Acum\ni-au lăsat și lui acolo ceva în folosință personală cât să pască un cal priponit.\nSă vezi cum îl mai muncește, el cu bătrâna, și cum îl sapă de câte cinci ori!\nȘi-i zic: „Cum e, tată, când te văitai că ai pământ puțin? Acuma ți-ajunge\narii ăia care ți i-au mai lăsat?“ „Măi băiatule, zice, să am eu acuma din alea\nșase pogoane câte le-am avut numai două, și le-ași pupa!…“\nȘoferul observă însă pesemne că prietenul șefului său rămânea mai\ndeparte cu privirea dură pierdută peste câmpuri și că chipul nu i se lumina și\natunci tăcu și se făcu atent la drum, fiindcă treceau prin sate apropiate mult\nunele de altele și pline de orătănii și de copii. Ieșiră apoi după câtva timp",
  "din nou la drum întins și acum soarele roșu scăpata într-o văpaie ca într-un\nimens incendiu înțepenit la orizont. Pe acest drum lung, mai întâlniră un om\ncu un măgar, apoi un convoi lung de tractoare, o întreagă brigadă înșiruită\npe mai mult de un kilometru, apoi nu mai întâlniseră nimic și mașina se\npierdu în umbra asfințitului, spre orașul de câmpie unde Niculae avea să-și\nreia șoferul său, care știa mai bine decât acesta când trebuie să tacă și când\ne cazul să vorbească…\nXIII\n„…N-ași fi putut să cred că abia un an mai târziu aveam să-mi dau cu\nadevărat seama că sunt un om care nu mai are tată. Mi-a scris Ilinca să viu\nla parastas și am venit singur și la întoarcere încă mi se părea că am venit\nde-acasă unde el erea mai departe în pridvorul lui, când m-am uitat la\nMarioara și am văzut pe chipul ei o îngrijorare. Se uita direct la mine și\nprivirea îi era grea de neliniște: cum te simți? parcă mă întreba. Sunt cu\ntine, știu că acum ești singur, dar ne ai pe noi, femeia și copilul tău. Și\natunci m-am simțit singur, fiindcă dincolo de îngrijorarea ei, îi lucea în ochi\nparcă și un triumf că pentru ea se apropiase momentul pe care îl dorise tot\ntimpul și că tot pregătindu-se până atunci să poată trăi și singură cu copilul,\nnu renunțase nici o clipă la ideea care mijise odată, de mult, în mintea ei de\nfată, că Niculae al lui Moromete era băiatul care îi plăcuse ei și cu el trebuia\nsă se mărite. Fiindcă a știut să facă din credința mea cu o minciună ce n-a\nfost în stare în atâția ani de așteptări. Îmi plăcuse de ea, ca de o\nconsăteancă, când a venit atunci la poartă la comitetul de partid… Nu mi-\nera bine și chipul ei îți da un fel de liniște, nu-i păsa ei dacă un bărbat la\ncare ținea era sau nu membru în comitetul raional… Fapt e că a picat la țanc\nși după ce am plimbat-o până seara prin oraș am dus-o acasă unde stătea în\ncasa silvicultorului ăla plecat la Sinaia cu domnișoara Palici. Și acolo, zice,\nla poartă: „Am o veste mare să-ți dau“. M-a făcut curios și apoi înăuntru în\ncasă: „Mă mărit, Niculae, zice, am venit la tine să-mi iau la revedere.“ „Ei,\ncu cine te măriți?“ „Cu un băiat pe care l-am cunoscut astă-primăvară când\nveniră ăia cu sonda și găuriră pământul în Grama să scoată petrol.“ N-ași\nputea să spun că m-a găsit cu inima moale din pricină că Ghimpețeanu mă\nanunțase în ziua aceea că n-o să mai fac parte din comitet, și că unii parcă\nnici nu mă mai cunoșteau! Cine își face iluzii!… Mi se pare normal, din\nmoment ce nu mai ești printre ei, ce să mai vorbească cu tine, n-ai de ce să",
  "te miri că se face că nu te vede, deși ai lucrat cu el! Ai căzut, ești bun\ncăzut… Ceea ce nu-l împiedică să zică pe urmă, să trăiți, tovarășe, cum s-a\nîntâmplat ulterior când am revenit la secretar în comitetul regional și am\nmai găsit câțiva dintre ei care mai rămăseseră de sămânță, ați fost la școala\nsuperioară de partid, sigur că da, la sapă și la lopată, ani în șir în grădina\nMogoșoaia, tâmpitul, vroia să spună că nu crede, deși știa perfect de bine\nziua când nu ca să mă trimită la școală m-a scos Beju… Și în ziua aia\nînainte să mă anunțe Iosif ce primejdie mă pândea parcă se sfârșea ceva ca\nși în ‘45 după război și în calea mea la o răspântie apărea o fată, mă ținea de\nbraț pe stradă și se lipea de mine. N-aveam inima moale, dar speranțele\nmele erau turburi, eram atât de derutat… La orice m-ași fi așteptat dar nu o\nastfel de lovitură pe care o primisem și nu era singura, parcă aveam\npresimțirea că asta nu era totul… „Și, Niculae, am venit să-mi iau la\nrevedere“, zice. Foarte bine! Nu mai vrea nimic, era împăcată, a înțeles din\nseara aceea, când m-am dus eu la poarta ei, să nu se mai agațe! Dacă vrea\nfata să-și ia la revedere, e din satul tău și ăștia sunt cei de o seamă cu tine,\nalții nu mai sunt decât mai mari sau mai mici, și de prin alte părți. „Bine,\nMarioară, îmi pare bine, zic, mă bucur…“ „Plec acum din sat după el.“\n„Departe?“ „Păi la Moreni!“ Ce mai depărtare și mi-am adus iar aminte de\nIleana, ce fată mai iubisem eu în pragul măritișului, aveam în palmă\nstrânsoarea ei, se vede că se întâmplă ceva cu ele în momentele astea, că mă\nmiram ce glas senin avea, uite îi pare și ei bine, săraca, nu mai stă să mă\naștepte pe mine și avea mereu colțurile gurii întinse într-un surâs vârât în\nobraz, de bucurie, pesemne când nu mai vrei nimic de la nimeni, îți ajunge\nce ai tu… „Și știi, zic, că nu mai sunt la raion?“ „Nu știu, zice, dar o să te\ntrimită la alt raion, mă mir că îți place, mă uit și la tata că uneori se\nperpelește noaptea și nu poate să doarmă și înjură de i s-a făcut sufletul\nnegru, de ce să ajungi să ți se facă așa, ce bucurie oi mai fi având? Că nu\nmai dai cu sapa… Dar când lași sapa jos știi că e odihnă, și nu-ți mai pasă\nde nimeni, pe câtă vreme în munca asta a voastră vai de odihna aia… Mie\nsă știi că îmi pare bine că te-au scos…“ „Da’ ce, zic, e obligatoriu să ajungi\nca alde tac-tău?“ „Nu e, zic și eu, o meserie e mai bună, știi că faci ceva și\ncând vii acasă îți vezi de ale tale, că n-o să trăiești două mii de ani…“ Și\natunci am scuturat din cap de amețeală fiindcă mi s-a părut că aud până și\nglasul Ilenii și până și mirosul părului ei umed de rouă și atunci am pus\nmâna pe ea și am apucat-o de umăr și până și umerii ei erau la fel de moi și\nde plăpânzi ca ai Ilenii. Da, asta e iubirea cea mare a unei fete: înainte de",
  "măritiș cu câteva săptămâni, maximum o lună, dacă ar ști cei care se însoară\nar amâna sau nu i-ar da răgaz, în ziua când ar cere-o s-o și ducă la\nprimărie… Dincolo se vedea lumina aprinsă și Marioara s-a dus și i-a spus\nceva domnișoarei studente Palici, în tot cazul nu să stingă lumina, fiindcă n-\na stins-o… „Ei, zic, dacă tot te măriți și ai ținut atât de mult la mine…“ Și\nam întins-o pe pat. Marioara, atât de vitează, a început să tremure. Hm! Nu\nera ca Ileana! Era fată mare… Și după ce am făcut-o să nu mai fie, iar nu\nmai semăna cu Ileana, a stat lângă mine ceasuri întregi până s-a făcut ziuă,\nși n-a scos o vorbă, numai inima îi bătea și îi ardea fruntea, avea\ntemperatură… Și mie mi-era milă, uite, zic, cât ține la mine, am judecat-o\ngreșit… Când colo, o aud că îmi spune că nu e vorba de nici-un măritiș.\nHm! Iată cum umblă fetele cu minciuni și cum reușesc cu ele mai bine\ndecât cu un adevăr… Dacă mi-ar mai fi spus o dată că ține la mine, plecam\nși acolo o lăsam… În zilele alea a rămas însărcinată… A venit la mine la\nseră că n-are nici o pretenție… Da’ când l-a făcut, am avut eu, nu puteam s-\no las așa, i-am dat cât am putut din salariul meu de grădinar și acum puștiul\nare aproape zece ani, seamănă la frunte și la ochi cu tata, parcă l-ar fi făcut\nel, nu eu… Și în seara aia când m-am întors de la înmormântarea lui: nu\nsimțeam atunci nimic, m-am uitat la ea mirat, am mângâiat-o și eu, dar i-am\nspus că nu-mi face bine s-o văd cu obrazul strâmb ca o oglindă urâtă în care\nm-ași uita… Să se ducă să nu lase să doarmă singur copilul… iar eu eram\nfoarte calm… Nu mă durea absolut nimic, sufletul nu doare, numai se\nstrânge, se apropie de nesimțire, ceva parcă se încetinise în lucruri, stătea\nfiecare la locul lui, geamul deschis, orașul și străzile izolate, și cerul…\nMuream parcă și eu ca în ziua când am ieșit din spital fără Simina mea…\nAcum eram fără tatăl meu, pentru totdeauna… Îmi aminteam și de ziua\ncând el mi-a spus că nu mă mai dă la școală, tot așa am simțit și parcă mă\nvedeam pe mine de la distanță, ca pe un străin, și nu mă interesa… Nici nu\nmai știu cum am adormit, iar dimineața m-am sculat ca de obicei, m-am\nîmbrăcat și am plecat la comitet. În ziua aia trebuia să plec pe teren cu\nDeaconu, nu știu de ce pun unii ochii pe mine și vor să mă scoată din\nmunca de partid, deși acuma, hm, e cam greu… Ne-am urcat în mașină și\nam plecat, eram în plin sfârșit de campanie de toamnă… Ieșeam pentru\nîntâia oară pe teren cu ăsta, mă cam ocolea în anumite acțiuni, ca să poată\npe urmă să mă critice. Numai că primul-secretar, de, nu semăna cu cel care\nn-a vrut el să mă primească atunci în chestiunea Beju, unde pleca mă lua cu\nel și nu era de acord când Deaconu începea așa pe departe să pună în",
  "discuție activitatea mea… Pesemne că văzând situația asta s-o fi gândit să\nrenunțe pentru moment și hai să mergem pe teren… Seara la întoarcere l-am\ngăsit pe fostul meu notar în birou… Și am intrat la el. „Ei, ce este?“ „Vreau\nsă-ți spun, zic, că trebuie dat un ordin prin raioane să-l întâmpine astfel pe\nDeaconu!“ „Adică cum?“ „Păi să-ți spun, dă capota «gazului» pe spate și se\nridică în picioare lângă șofer și trece așa pe străzi și prin sate…“ „Nu mai\nspune? Vreau să văd și chestia asta!“ „Da, dar nu știu dacă cu tine o să\nfacă…“ Iar acasă mi s-a părut pe urmă că totul a decurs ca și înainte, cu\ndeosebirea mare că m-am pomenit singur povestindu-i Marioarei această\nistorie! Vroiam parcă să uit sau să mă prefac că nu știu sau nu cred că nu\nmai aveam tată. Când te porți cu totul obișnuit nu înseamnă că consideri\ntotul la locul lui, prin chiar sporul de neobișnuit pe care îl aduci, povestind\nunei muieri pentru întâia oară un lucru care n-o privea?… Dimineața\nurmătoare, am plecat iar la comitet, aveam de pregătit un referat important\npentru o ședință care a durat atât de mult că mi-a rămas în minte lungă cât o\nsăptămână… Ah, nu mai pot dormi, s-ar putea ca de aici înainte… Ce\nîntuneric e sub pleoape… Nu știu când s-a întâmplat, dar de mult nu se mai\nface lumină sub pleoapele mele și nu mai trece nimeni pe drum să mă uit ca\naltădată și să adorm senin… Tată! De ce nu te-am visat niciodată și de ce\nmie nu mi te-ai arătat la fel ca mamei? Ești supărat pe mine că n-am fost la\ncăpătâiul tău când ai murit? Dar n-am putut veni, ca și Sande, când ai fost\npe la mine cu el, mi s-a făcut rău când te-am văzut… Nu e adevărat că n-am\nștiut, a fost Ilinca pe la mine și mi-a spus că ai căzut la pat dar eu am vrut să\ncred că n-o să ți se întâmple nimic, ca să pot să nu viu să te văd așa cum\nești, adică tare bătrân și cu chipul morții pe față… Vezi, tot noi vrem să\ntrăim, care rămânem, în timp ce voi vă duceți și tot noi vrem ca voi să aveți\nchipuri tinere, ca și când o viață întreagă nu ne-a ajuns cât s-a săpat în\nsufletul nostru… Un an de zile nu m-am gândit la tine după ce te-ai dus,\ncrezând că e mult mai bine ce fac împotriva uitării, fără să-mi dau seama că\nîntunericul năvălește tot mai negru în serile mele, peste mine… Am plecat\ncu Marioara în zori și mama, cu privirea ei în care verdele tot strălucea\npovestind, „Niculae, zice, l-am visat zilele astea pe taică-tău. «Moșule, zic,\ntu ești?» «Eu sunt.» «L-ai văzut pe Niculae că a venit la înmormântarea\nta?» «L-am văzut.» «Și cu Dumnezeu ce faci?» Nu mi-a răspuns, a tăcut.“\nNiculae se răsuci în pat, aprinse lampa și se ridică în capul oaselor. De\ntrei ori o pusese pe mama lui să-i povestească acel vis până izbutise să-l\nînțeleagă. „Maică, de multe ori îl visez, dar nu răspunde, eu îl întreb și el",
  "tace, răspunsese mama. Și azi-noapte l-am visat iar și acum a vorbit.\nPesemne că știa că o să vii și tu pe-acasă de parastasul lui de-un an.\n«Moșule, i-am spus, tu ești?» «Eu sunt.»“ Și aici apăruse în glasul mamei\nglasul lui din ultimii ani, tărăgănat și resemnat, copleșit de griji și de tăceri\nlungi, când vedea că îmbătrânește și simțea el că asta nu mai putea fi oprit.\n„L-ai văzut pe Niculae că a venit la înmormântarea ta?“ continuase mama și\nabia acum, repetând, se înțelesese ce vrusese să spună, că în ceasurile lui\ngrele, când a murit, Niculae n-a fost lângă el, dar că totuși a venit la\nînmormântare. „Și el ce-a răspuns?“ întrebase Niculae. „L-am văzut“, a zis.\n„Atât?“ „Atât!“ Și Niculae nu se mai putuse înșela, era cu adevărat glasul\nlui, se simțea în aceste cuvinte de dincolo de mormânt că pe lângă durerea\npe care ar fi simțit-o el de a fi murit fără să aibă pe nici unul din feciorii lui\nalături, nu s-a mai adăugat aceea de a fi fost înmormântat, fără să fie măcar\nunul de față; dar durerea a doua, care n-a fost, n-o ștergea pe prima, care se\nprodusese, l-a văzut că a venit și nu păstrează acolo unde e, cu privire la\nmoartea lui, nici bucurie, nici tristețe, ci singurătate și tăcere. Adică cu\noamenii, cu păcatele lui din ultimii zece ani și cu propriii lui fii a văzut cum\ne, dar cu Dumnezeu? „Fusese el necredincios, adăugase mama, dar singurul\nlui păcat în afara necredinței și a rătăcirii din urmă nu fusese decât trufia,\nprea credea că n-o să mai moară niciodată, și ași fi avut să știu dacă\nDumnezeu l-a iertat.“ „Și tata ce-a răspuns?“ zisese Niculae. „A tăcut. Nu\nmi-a răspuns nimic.“ Adică așa cum făcuse în partea din urmă a vieții lui,\ncând dădea de înțeles că singurătatea și tăcerea nu pot fi alungate de nimeni\no dată ce au pătruns în inima omului și că nu-i mai rămânea decât trufia, pe\ncare o păstrează și dincolo de moarte, cu toate că moartea se luptă cu noi să\nne ia totul.\nNiculae stinse la loc lumina și-și puse tâmpla pe pernă. „Tată, șopti el,\neu nu te-am părăsit niciodată, știi bine… Nu ți-am făcut nici un rău, nu te-\nam chinuit cu nimic și îmi pare bine că te-ai împăcat cu mama… Dar de ce\nnu vorbești și cu mine? Crezi cumva că de-aia n-am venit la patul tău\nînainte să mori, fiindcă te-am uitat?… Știu că poate cu timpul amintirea ta\nde când eram mic ar fi crescut iar la loc și ar fi astupat-o pe cea de care mi-a\nfost mie frică să n-o capăt venind la patul tău, m-am gândit și la asta, dar eu\nmai știu că nu toate încercările te lasă neatins… puține te întăresc, toate\ncaută să-ți ia puterea… Și eu vreau să spun ca și tine că binele n-a pierit\nniciodată din omenire, dar că trebuie să ajungem să-l facem pentru toți…\nAltfel crezi că merităm să vedem lumina soarelui? Tată, mă auzi? Nu mai",
  "vrei să stai cu mine de vorbă? Sunt eu, Niculae, mamei i te-arăți și mie nu.\nDe ce? Nu mai ai nimic să-mi spui?“\nÎn acea clipă Niculae văzu cum stratul gros de întuneric (în care\ngândurile lui se înlănțuiau cu acea tărie care alungă totdeauna somnul și\nneliniștește sufletul) se dă la o parte dinaintea ochilor lui asemeni unei uși și\nîn lumina veșnicei zile de vară care scălda bătătura și salcâmii de acasă\napăru chiar tatăl său din grădină și o luă încet spre poarta de la drum cu\nmersul lui ciudat care îți spunea că de acolo de unde vine e greu să-ți spună\nce-a fost, dar de-acolo de unde se duce s-ar putea să se întoarcă el cu un\nrezultat… Ce rezultat?… „Tată!“ șopti deodată Niculae și în aceeași clipă\nsimți cum se năpustește asupra lui din adâncul neștiut al ființei un val de\nduioșie agresivă care îi pipăi apoi gâtul și începu să-l sugrume. „Tată, tată,\nchemă el și își duse coatele la ochi hohotind. Unde te duci tu acum, încotro\no s-o iai după ce deschizi poarta și o să ieși iar la drum?…“\nTurburată de plâns, imaginea tatălui reveni iarăși în același loc sub\naceiași salcâmi ai curții, luând-o agale spre șosea. Stătea însă mereu cu\nspatele și mergea exact ca un om care e adevărat că al lui era numai ceea ce\nera împrejmuit cu gard, dar și peste rest cine îl împiedica să se uite? „Tată,\nunde te duci?“ strigă Niculae iar, de astă dată însă foarte încet și făcând să\nse topească în el cu un efort suprem plânsul care îl îneca, nu pentru că se\ntemea că Marioara îl va auzi din odaia ei, ușa era groasă, ci pentru că vedea\ncă plânsul nu e bun… Moromete ieși pe podișcă și Niculae porni alături de\nel cu fruntea în pământ… Văzuse că nu vrea să se uite la el…\n„…Sigur, de ce să se uite, de ce să stea și el de vorbă cu tine, crede că se\nmai roagă cineva de el, mai e prostul ăla, parcă dacă nu vrea el nu vinde\nmama partea mea de pământ… și Bărăgan suna cu goarna băăăăăăă toată\nlumea să se strângă la primărie că a venit băiatul ăsta al lui Moromete…\nIlinca se mărită cu Ouăbei, tăceți din gură, striga mama parcă s-ar fi\ndărâmat casa pe ea și el îi făcea semn Ilinchii, de ce, zice tata senin, ce are\nOuăbei, nu e și el flăcău ca alții?… N-am mai văzut-o până atunci pe mama\nridicând pumnul în aer, du-te, fa, de-aici, când ți-oi da una acuma te trimet\ntaman la popa în brațe… pentru întâia oară ieșisem așa de departe și stăm\ncu fața în sus și soarele ardea roșu prin mușamaua neagră a pălăriei și ce\npustiu era în vârful dealului, parcă pieriseră oamenii de pe pământ și\nrămăsesem numai eu… Am dat pălăria la o parte și m-am uitat la soare să-l\nvăd cu ochii deschiși, eram numai noi doi, și i-am văzut miezul de foc alb și\nam închis pe urmă ochii fiindcă se făcea întuneric în jur și atunci am simțit",
  "o palmă care îmi mângâie tigva tunsă și urechile… pe unde venise? Niculae\nmamă, ce faci tu aici singur?… Dar tu unde te duci?… Mă duc să-l tămâi pe\ntata pe care tu nu l-ai mai apucat… acuma ziua?… da, mă duc pe la surori și\npână diseară abia ajung, că e taman la Burdeni și dorm și eu la ele și la\nnoapte mă duc la cimitir… și s-a-ndepărtat pe câmpie cu cușnița de răchită\nalbă sub braț și o văd că se întoarce… ți-o fi foame, maică!… nu mi-e\nfoame… ești cu caii, să-ți dau, zi bogdaproste, că ești copil curat… și s-a-\nntors înapoi cu fustele ei mari, ce înaltă era, dar tatei îi venea numai până la\număr, dar nici el nu era mai înalt ca Dumitru lui Nae… Și el crede că nu știe\nnimeni ce trebuie să facă, merge pe lângă garduri absolut fără să te ia în\nseamă cu fruntea când sus spre vârfurile salcâmilor, când jos pe lângă\npoteca pe care calcă și se uită la ea de parcă s-ar feri să nu se ia poteca după\nel, bun, bine, am înțeles, mergem mai departe și e și ăla cu care ne întâlnim\nun om și ăsta care stă pe loc lângă stâlpul ulucii lui și celălalt de la celălalt\nstâlp de la cealaltă poartă peste drum, ca să nu mai vorbim de cel la care ne\nducem, care e omul cel mai în puterea cuvântului dintre toți, dar socoteala\nciobanului e achitată?… sau ne ducem acolo degeaba?… socoteala\nciobanului e achitată… atunci putem să discutăm, fiindcă băieți mai\nvrednici ca ai mei nu mai are nimeni, mai ales ca ăsta micu, Niculae, i-a\nplăcut să muncească de când era mic, îi sfârâiau mâinile pe treabă, la\nsecere, fetele astea, care nici ele nu pot să zic că nu erau vrednice, dar nu se\nputeau ține de Niculae, că el o lua așa înainte cu postata și curgeau\npoloagele în urma lui ca traversele pe calea ferată și de bucurie odată își\nînfigea mâinile în părul Ilinchii și aia striga tată… tată… tată…“\nDe mult Niculae adormise. Dimineața când se sculă nu arăta nici prea\nodihnit, și nici prea senin, și Marioara se miră, fiindcă, zise ea, de câteva ori\na trezit-o ceva, nici ea nu și-a dat seama ce, și pe urmă a tras cu urechea și\nnu s-a înșelat: l-a auzit pe el, pe Niculae de alături, cum râdea în somn…"
]