[
  "Răscoala\nde Liviu Rebreanu\n",
  "Volumul I: Se mişcă ţara!",
  "Capitolul I - RĂSĂRITUL",
  "1\n– Dumneavoastră nu cunoaşteţi ţăranul român, dacă vorbiţi aşa! Ori îl cunoaşteţi\ndin cărţi şi din discursuri, şi atunci e mai trist, fiindcă vi-l închipuiţi martir, când\nîn realitate e numai rău, şi prost, şi leneş!\nIlie Rogojinaru sfârşi, gâfâind de convingere. Îşi şterse chelia sfătoasă cu o\nbatistă mare tărcată şi îşi smuci mustaţa groasă, pleoştită, din care câteva fire i se\nîncurcaseră, supărându-l, în colţurile gurii. Era arendaşul moşiei Olena-Dolj.\nSlăninos şi burtos, cu gât de taur şi capul rotund, avea nişte ochi căprui săltăreţi\nşi o figură jovială, parcă pornită mereu numai spre bucurii.\nSe uită la tovarăşii de compartiment, văzu că nu i-a convins şi continuă să gâfâie\nmai tare. Atunci Simion Modreanu, director în Ministerul de Interne, îmbrăcat cu\nmultă cochetărie, tuşi uşor, să-şi dreagă glasul, şi rosti sentenţios:\n– Domnul meu... domnule Rogojinaru, un lucru rămâne indiscutabil: că noi toţi,\ndar absolut toţi, trăim de pe urma trudei acestui ţăran, aşa prost, şi leneş, şi rău\ncum îl categoriseşti dumneata!\nArendaşul fu atât de uimit, că nici nu mai putu răspunde.\nScoase iar batista, să-şi răcorească tâmplele. În clipa aceea, apăru conductorul\ntrenului, reclamând, cu respectul cuvenit clasei întâi, biletele pentru Bucureşti.\nRogojinaru se însenină, ca şi când i-ar fi venit mântuirea:",
  "– Cum, şefule, sosirăm? Ei, bravo! Bine-am mers, n-am ce zice...\n– Adineaori am lăsat Chitila, observă conductorul, schiţând un zâmbet drept\nrăspuns la bonomia arendaşului şi luând biletele de la ceilalţi călători.\nÎn răstimp, dintr-un portofel ca o geantă, Rogojinaru scoase o foaie galbenă pe\ncare o arătă conductorului cu o mândrie ostentativă:\n– Poftim, şefule!... În vremurile astea grele se mai cârpeşte omul cu câte-o\neconomie, că n-o să se facă gaură în cer fiindcă un creştin merge gratis cu\ntrenul...\nNumai conductorul surâse iarăşi, retrăgându-se cu degetele la cozoroc,\nmilităreşte. Arendaşul, însă, cuprins subit de griji, se apucă să-şi adune\ngeamantanele, coşurile şi legăturile pe care le răsfirase în compartiment,\nprofitând că ceilalţi nu prea aveau bagaje. Modreanu îşi luase mai demult pe\ngenunchi geamantă- naşul de piele fină cu cartea de vizită scoasă în evidenţă. Un\ncăpitan de jandarmi, înalt, cu figura speriată, care se urcase numai la Găeşti, n-\navea decât sabia şi o mapă, iar tânărul brun, cu mustăţile mici, negre, retezate\nenglezeşte, îşi aşezase trusa de voiaj pe mescioara de la fereastra\ncompartimentului.\nTrenul duduia şi fumega ca un animal apocaliptic. Directorul regreta că s-a\ncoborât să discute cu un om atât de vulgar. Căpitanul urmărea ostenelile lui\nRogojinaru cu o curiozitate plină de admiraţie. Tânărul, de când plecase\nconductorul, se uita pe fereastra vagonului, în care apăruse silueta capitalei. De-a\nlungul liniei răsăreau şi piereau table cu reclame pe stâlpi anume, ori pe calcane\nde case singuratice. Perechile de şine se multiplicau, se apropiau, se întretăiau.",
  "Roţile pocneau tot mai des peste încrucişări, treceau de pe o linie pe alta, cu o\nsiguranţă maşinală. Pe urmă se iviră suburbiile murdare, case dărăpănate, uliţe\ndesfundate, contrastând violent cu sclipirile ce vesteau mai încolo palatele.\nDupă ce umplu cu bagajele-i preţioase locurile libere de pe canapele, după ce\nscoase şi pe coridor vreo două coşuri ce nu mai încăpuseră înăuntru, arendaşul se\nghemui cum putu pe o margine, lângă un geamantan, şi se adresă direct\ntânărului, care privea pe fereastră, reluând firul convorbirii de adineaori:\n– Şi uite-aşa, domnule, cum vă spuneam, cu ţăranii... Pe mine mă puteţi crede pe\ncuvânt şi fără greşeală, că am o experienţă veche de tot în chestii de agricultură\nşi de ţărani. Sunt acuma de şaizeci de ani fără unul şi din ei vreo patruzeci tot la\nţară i-am irosit şi între săteni. Am luat-o de jos, cum se cuvine, şi la treizeci de\nani ţineam cu arendă o moşioară de peste cinci sute de pogoane în Teleorman. Iar\nde atunci mi-au mai trecut câteva şi mai măricele prin mână, aşa că îmi cunosc\nţăranii cum nu cred să-i mai cunoască mulţi în ţara românească. Nu zic că toţi\nsunt ticăloşi, cum zic alţii, nu. Doamne fereşte, sunt creştin şi m-ar bate\nDumnezeu. Dar mărturisesc cu mâna pe cruce: să te ferească Dumnezeu să ai\nnevoie de ţăran, că ţăranul atunci te strânge de gât, când te doare mai tare!\nBăgă de seamă că nici chiar căpitanul nu-l mai asculta. Fiindcă tocmai şi trenul\nîncepuse să-şi încetineze goana, îşi aduse iar aminte de bagaje, se sculă să treacă\nîn coridor, să fie mai aproape de ieşire şi să poată prinde negreşit un hamal şi o\ntrăsură. Din uşă se întoarse, însă, să-şi ia rămas bun. Întinse mâna lui Modreanu,\ncu care venise de la Craiova împreună, şi socotea că se împrietenise de ajuns, ca\nsă poată găsi la dânsul un sprijin de s-ar întâmpla să aibă vreo nevoie pe la\nInterne. Deşi cu tânărul care se suise la Costeşti vorbise mai puţin şi nici nu i se\nrecomandase, arendaşul chibzui că la despărţire trebuie să ştii cu cine ai călătorit\nşi deci îi zise încrezător:\n– Îmi dai voie, domnule, sunt Ilie Rogojinaru... Mi-a părut bine că am venit\nîmpreună, cu toate că nu ne-am prea lovit în păreri.",
  "Nu tocmai încântat, tânărul se ridică totuşi puţin şi, strângând mâna întinsă,\nrăspunse:\n– Grigore Iuga.\nArendaşul tresări, se îndreptă şi strigă:\n– Iuga?... Iuga ai zis?... Te pomeneşti că eşti chiar feciorul Domnului Miron Iuga\nde la Amara?\n– Te pomeneşti! surâse tânărul, intrigat puţin de entuziasmul patetic al\narendaşului.\n– Fugi, nu mă nebuni!... D-apoi bine, boierule, eu cunosc pe conu Miron de când\neram copil, aş putea zice, măcar că trebuie să fim cam de aceeaşi vârstă! Că doar\nacum vreo douăzeci şi cinci de ani am ţinut o moşie numai la câteva poşte de\nproprietatea dumneavoastră de la Amara. Ce mai face conu Miron? Bine, voinic,\nsănătos?... Straşnic om, ce să vă spun! adăugă cu mândrie, întorcâ ndu-se brusc\nspre căpitanul de jandarmi şi Modreanu. Ştiţi, boier sadea, nu d-ăştia de au\numplut ţara şi târgurile! Ei, bată-te să te bată toate noroacele! urmă apoi iar către\nIuga, clipind din ochi cu mare bucurie. Dar văd că sosim... Să trăieşti, cucoane,\nşi să-ţi trăiască părintele, că-i un om şi jumătate!\nÎi scutură mâna încă o dată şi, apucând un coşuleţ la care ţinea mai mult, se\nrepezi afară, în coridor, mormăind în treacăt către căpitan: „Salut, salut!“\nModreanu, cu geamantănaşul în mână, aşteptase nerăbdător să isprăvească",
  "arendaşul, ca să poată ieşi.\nPentru că nici el nu făcuse cunoştinţă cu Iuga, dădu indiferent din cap şi se\nstrecură după Rogojinaru, care se înfipsese chiar lângă uşa vagonului.\n– Cine-i individul, domnule Rogojinaru, că te văzui prea mulţumit de\ncunoştinţă? întrebă Modreanu, plecându-se la urechea arendaşului fiindcă\npufăitul locomotivei sub bolta gării înăbuşea vocile.\n– Ehei, iubitule! făcu Rogojinaru cu mai mare respect parcă decât adineaori în\nfaţa tânărului Iuga. Şapte mii de pogoane, prima calitate, în Argeş, jos, aproape\nde Teleorman!... Şapte mii, domnule Modreanu, înţelegi? Şi nişte gospodari cum\nnu-s alţii în toată Muntenia. Bătrânul nu ţi-ar arenda un petic de pământ, mai\nbine să-i tai mâinile. Aşa ceva mai rar, ce să-ţi spun... Ei, te-am salutat, cucoane,\ncă văd că ne-am oprit, şi să ne mai întâlnim sănătoşi!... (Deschisese portiera.)\nAide, hamal, hamal!... Aici, băiete!... N-auzi, bre? Ce, eşti surd?... Unde te uiţi,\nzăpăcitule? Nu mă vezi? Ce, eşti orb?... Vino repede şi ia astea!\nLocomotiva gâfâia rar, extenuată. Printre respiraţiile ei dominatoare, glasurile\noamenilor ce coborau din vagoane şi ale celor ce-i aşteptau pe peron umpleau\ncuprinsul gării cu un zgomot aspru din care se ridicau, ici-colo, izbucniri de\nrâsete, câte-o vorbă veselă, câte-o pupătură mai pleoscăită şi mai ales ţipete\nstăruitoare după hamali. Călătorii zoreau spre ieşire, cei mulţi cu bagajele în\nmână, cei puţini cu hamalii în urma lor. Toată lumea era grăbită, unii chiar\nfugeau, ca şi când i-ar fi alungat cineva din urmă.\nGrigore Iuga rămăsese liniştit la locul său, aşteptând să se dea jos cei ce se\nîmbulziseră pe coridoare. Din geam, văzu pe Modreanu cum îşi ferea\ngeamantănaşul de insistenţele hamalilor, pe căpitanul înalt cum, depărtându-se,\nse uita speriat împrejur, parcă ar fi căutat pe cineva, pe Rogojinaru, umeros şi",
  "legănat, ţinându-se după omuleţul împovărat cu geamantane şi legături,\ndăscălindu-l necontenit atât de energic, că glasul lui parcă domina tot vacarmul\ngării.\nÎn sfârşit, când se mai potoli vălmăşagul, tânărul Iuga coborî şi el, găsi anevoie o\ntrăsură şi porunci să-l ducă acasă în strada Argintari. Birjarul apucă pe calea\nGriviţei, lată, murdară şi gălăgioasă, cu fel de fel de magazine, în faţa cărora\nvânzătorii se războiau cu trecătorii şovăitori să-i facă negreşit clienţi, cu zeci de\nhoteluri, hanuri şi ospătării menite să adăpostească scump şi prost pe călătorii pe\ncare Gara de Nord îi vărsa capitalei, mereu alţii, şi mereu mai mulţi. Pe\ntrotuarele largi se vânzolea o lume pestriţă într-un amestec oriental: muncitori şi\nfuncţionari, apoi ţărani umblând în grupuri ca nişte oi speriate, servitoare în\ncostume ţărăneşti ungureşti, soldaţi pirpirii, vagi domnişoare foarte fardate,\ntrăgând cu ochiul la toţi bărbaţii, ucenici şi elevi de liceu hârjonindu-se şi\nizbindu-se de oameni şi de ziduri, bragagii, bulgari de lux cu clopoţei de alamă,\nturci cu acadele...\nÎn vreme ce trăsura alerga pe cuburile de granit, Grigore Iuga, ca totdeauna când\nsosea de la ţară în Bucureşti, privea furnicarul de oameni de pe străzile\nzgomotoase cu un simţământ de sfială.\nDupă viaţa molcomă de la moşie, forfoteala aceasta îl obosea şi-l întrista, cel\npuţin în primele momente, până se reobişnuia cu ea.\nPe bulevardul Colţei, aproape de întretăierea cu strada Argintari, unul din caii\ntrăsurii alunecă şi căzu. Birjarul se repezi întâi cu sudălmi, apoi cu biciul.\nDegeaba. Trebui să sară de pe capră, să dea drumul ştreangurilor... Cum nu mai\nerau decât vreo sută de metri până acasă, Grigore coborî, plăti şi continuă\ndrumul pe jos.",
  "A doua casă din strada Argintari era a lor, adică a ei, a nevestei lui. Grilajul de\nfier cu vârfurile poleite avea o poartă monumentală la mijloc. În faţa casei, o\ngrădiniţă îngrijită, cu câteva ronduri de flori, cu poteci prundite. Clădirea însăşi,\ncu etaj, arătoasă şi înzorzonată, oprea atenţia trecătorilor mai ales prin scara de\nmarmoră roşie apărată sus de o uriaşă scoică de sticlă lucitoare.",
  "2\nIntrând pe poartă, Grigore Iuga văzu în capul scării pe servitorii lui în\nconciliabul cu un domn străin.\nFeciorul, într-o livrea puţin grotescă (fantezia Nadinei), veni să-l întâmpine şi-i\nraportă îndată că tânărul înăltuţ şi blond e un domn din Ardeal, că a mai fost pe-\naici de câteva ori şi caută pe conaşul Gogu. Între timp şi străinul coborâse\ntreptele şi se apropia de Iuga, iar când servitorul plecă cu trusa stăpânului, scoase\npălăria şi zise foarte încurcat:\n– Mă recomand: Titu Herdelea, poet...\nGrigore răspunse numai cu un zâmbet nehotărât, care pe tânărul Herdelea îl\nzăpăci mai rău. Lavaliera vânătă cu picouri albe îi acoperea gulerul tare şi înalt.\nÎşi trecu pălăria în mâna stângă şi încercă să zâmbească şi el fără a reuşi. După o\npauză, care i se păru un secol, îşi luă inima în dinţi şi, potrivindu-şi pălăria în cap\ncu băgare de seamă, ca şi când n-ar fi fost sigur dacă face bine sau nu că se\nacoperă, urmă cu un glas învăluit de emoţie:\n– Să mă iertaţi, domnule, că mă găsiţi aici, dar am fost poftit să trec negreşit,\nîncă de astă-vară, adică acum vreo două luni, de către domnul deputat Gogu\nIonescu, la băile din Sângeorz, în Transilvania...\n– A, din Transilvania? murmură Grigore cu un interes care încurajă pe\ninterlocutorul său să confirme mai apăsat:",
  "– Da, mă rog, din Transilvania... Aş putea adăuga că sunt chiar puţin neam cu\ndomnul deputat, fiindcă, nu ştiu dacă ştiţi, sora mea Laura e măritată cu preotul\nGeorge Pintea din Sătmar, iar sora lui George e soţia domnului deputat Ionescu.\n– Aşa? făcu Iuga mai înviorat, luându-i mâna şi scuturându-i-o.\nÎncântat!... Şi află că, atunci, eşti şi cu mine puţin neam, cum ziceai, pentru că\nnevasta mea e sora lui Gogu Ionescu.\nTitu Herdelea dădu din cap surâzând. Cunoştea relaţiile casei.\nVenind deseori să se intereseze de Gogu Ionescu, aflase de la servitori toate\namănuntele şi chiar mai multe decât ar fi vrut.\nLui Grigore îi plăcu înfăţişarea modestă a tânărului şi mai ales timiditatea lui, pe\ncare zadarnic se silea să o ascundă. El însuşi era sau cel puţin se socotea tot aşa\nde dezarmat când întâmplarea îl punea în situaţii neaşteptate. Îl luă de braţ ca pe\nun vechi prieten, zicându-i:\n– Fiindcă ne-am întâlnit aici, aidem până sus să stăm puţin de vorbă!\nTitu roşi de bucurie.",
  "Urcară împreună până pe platforma de sub scoică, unde Grigore se opri să-i\nlămurească împărţirea casei, să nu-şi închipuiască tânărul cumva că el ar fi putut\navea asemenea fantezii arhitecturale. Clădirea cuprindea două case complet\ndeosebite, care însă în loc să aibă intrările laterale separate şi numai faţada\ncomună, aveau o singură intrare principală. Socrul lui Grigore, când a făcut casa,\ncu vreo zece ani în urmă, a pretins cu orice preţ o scară monumentală de\nmarmoră cu o scoică deasupra, cum avea şi Nababul, deşi palatul – aşa-i zicea\ndânsul – era destinat de zestre celor două odrasle ale sale, când se vor aşeza,\nfiecare cu gospodăria proprie. Nadina, soţia lui Grigore, se şi tânguia acuma şi-i\nimputa bătrânului că a construit casa înadins ca locatarii să se poată spiona\nreciproc şi permanent. Uşa colosală, de stejar şi fier împletit, dăruind aparent\ncasei o înfăţişare unitară, de fapt o despărţea: aripa dreaptă închidea domeniul lui\nGogu Ionescu, cea stângă, pe care o ţinea larg deschisă feciorul, introducea în\napartamentele Nadinei.\n– Nevastă-mea e plecată în străinătate de vreo trei luni şi casa e toată în\nnaftalină, adăugă Iuga, trecând cu musafirul său din hol spre etaj unde, într-o\ncameră de rezervă, i se improvizase un dormitor, ca să aibă un refugiu când vine\nîn Bucureşti în lipsa Nadinei. De altfel, eu numai iarna sunt bucureştean, şi încă\nşi atunci cu intermitenţe; restul anului stau la ţară şi pentru că trebuie, şi pentru\ncă acolo mă simt mai bine. Nevastă-mea are oroare de ţară, tocmai cum mie mi-e\nsilă de oraş. Dar ia şezi, te rog! Mă vei ierta dacă eu, printre vorbe, am să mă\nprimenesc şi să mă curăţ puţin... E unu şi jumătate! Şi la trei am întâlnire cu\nnegustorul meu. De-abia va fi timp să îmbuc ceva, undeva, la repezeală...\nTitu Herdelea îi povesti apoi pe îndelete cum a debarcat în capitală de aproape\npatru săptămâni, cu mari speranţe în sprijinul lui Gogu Ionescu, care îi făgăduise\ncă-i va face rost să intre la un ziar, ca astfel să-şi îndeplinească visul de-a\nîmbrăţişa cariera scrisului, şi cum a avut dureroasa surpriză de a nu-l găsi în ţară.\nMai grav e însă că, până una-alta, a cheltuit peste o treime din puţinii bănişori cu\ncare a sosit, ba i-e frică să nu fie silit, tot aşteptând zadarnic, să cheltuiască şi\nbruma de rest înainte de a afla vreo ocupaţie, şi să se pomenească într-o bună zi\nvagabond prin străini.",
  "– N-aş vrea să-ţi spulber iluziile, – zise Grigore aproape gata primenit, – dar\nbunul meu cumnat nu prea e omul în care să-ţi poţi pune toate nădejdile. E foarte\nsimpatic, un suflet minunat, numai că-i cam lasă-mă să te las. Doar dacă nevastă-\nsa s-ar ţine de capul lui poate că s-ar mai mişca, fiindcă ea singură are farmecul\nşi darul de a-i stimula energia somnolentă...\nDupă o clipă de spaimă, tânărul Herdelea spuse cu nouă încredere:\n– Atunci tot aş putea spera, căci cumnată-mea mi-a arătat mare simpatie când ne-\nam întâlnit, astă-vară...\n– Nici prea multă să nu fie, surâse Iuga. Gogu e gelos ca un turc şi ar fi în stare\nsă te expulzeze din ţară, dacă ar intra la bănuială că...\nÎn visările lui, Titu întrezărise o zi când Eugenia, pe care la Sângeorz o văzuse ca\no rară frumuseţe, îi va cădea în braţe, cucerită de versurile lui devenite celebre.\nDar să abuzeze de sentimentele femeii iubite pentru a dobândi avantaje i se părea\natât de ruşinos, că se făcu deodată palid până-n vârful urechilor.\nGrigore observă amărăciunea lui şi se grăbi să-l potolească:\n– Eşti naiv, amice, şi tare mă tem că n-ai să te procopseşti la noi! Îţi trebuie\nîndrăzneală, şi cinism, şi aroganţă, dacă vrei să reuşeşti, cel puţin în vremurile\nastea. Cine umblă cu scrupuluri feciorelnice e osândit mai dinainte să fie strivit\nde cei ce nu cunosc nici măcar din nume astfel de sentimentalisme romantice!",
  "Gata de plecare şi luându-şi servieta, adăugă cu alt glas:\n– Ai luat masa?\n– Încă nu, bâlbâi, surprins, Titu.\n– Dacă-ţi face plăcere, să mergem să mâncăm împreună!\nDeşi foarte măgulit, tânărul răspunse că el ia masa la o familie ardeleană şi,\nfiindcă n-a anunţat, oamenii l-ar aştepta nemâncaţi cine ştie până când, încât n-ar\nvrea să... Nu s-ar fi prăpădit el de grija gazdelor, dacă nu s-ar fi sfiit să meargă cu\nIuga la vreun restaurant mare, îmbrăcat slăbuţ, cum era acuma. Purta un costum\ncam costeliv, ca să nu-şi strice hainele cele bune până ce va avea posibilitatea să-\nşi cumpere altele. De altfel şi Grigore îl poftise numai de formă, căci nu mai\nstărui, ci adăugă repede:\n– Fireşte, fireşte... Cu toate astea aş vrea să ne mai vedem.\nŞtii ce?... Luăm masa împreună diseară! Îţi convine? Ai timpul şi dumneata să-ţi\nvesteşti gazda, voi fi şi eu mai liber şi mai liniştit...\nAtunci aşa! Să fie, să zicem, la Enache! Cunoşti?... În strada Academiei. La\nopt!.. Aşa!",
  "3\nTitu Herdelea alerga pe trotuar cu pălăria puţin pe ureche şi cu faţa atât de\nstrălucitoare de bucurie, că oamenii întorceau capul după el, parc-ar fi fost beat.\nÎi bătea straşnic inima. Şi bâlbâia întruna:\n– În sfârşit, mulţumesc lui Dumnezeu!... Ce om de treabă! Se cunoaşte îndată că\ne boier... În sfârşit mi se pare că mi-a ajutat Dumnezeu...\nPrin strada Romană ieşise în calea Victoriei. Coti acuma spre strada Verde, ca să\najungă mai drept în Buzeşti, unde avea o cameră mobilată şi unde, în vecini, lua\nmasa la familia Gavrilaş.\nDe baştină din Amaradia, Gavrilaş se găsea în ţară de vreo zece ani şi era agent\nsecret în poliţia capitalei, însărcinat cu controlul hotelurilor. Cunoştea pe\nînvăţătorul Herdelea, cu care fusese odinioară coleg de şcoală. Astfel, când, într-\no dimineaţă, a descoperit în registrul de călători de la „Hotel English“ numele\nHerdelea printre cei sosiţi în ultimele zile şi când a văzut mai ales că a venit din\nArdeal, a ghicit imediat că trebuie să fie feciorul lui Zaharia.\nFără multă ezitare, s-a urcat la camera lui Titu şi l-a sculat din somn să-i ureze\nbun sosit şi să-i ofere serviciile lui prieteneşti, ca să nu fie jumulit ca toţi străinii\ncare pică în acest oraş frumos, dar foarte stricat. În aceeaşi zi i-a găsit o odăiţă\nbună şi ieftină, chiar alături de locuinţa lui, iar pe înserat l-a dus şi l-a instalat. Pe\nurmă l-a poftit să cineze în familia lui, să-l cunoască şi nevastă-sa.",
  "În afară de soţii Gavrilaş, din familie făcea parte şi domnişoara Marioara\nRădulescu, o fetiţă de vreo optsprezece ani, drăgălaşă şi vioaie ca o veveriţă,\nelevă la şcoala profesională. Din pricina ei n-a putut Gavrilaş să-i propuie lui\nTitu să locuiască chiar la dânşii.\nDoamna Gavrilaş, mărunţică, grasă şi roşie, cu faţa veşnic lucioasă, socotise\ntotuşi că ar fi putut lua în gazdă şi pe domnul Titu. Odaia în care sta Marioara\navea două paturi şi tinerii s-ar fi învoit cum e mai bine, că doar amândoi sunt\ncuminţi. Gavrilaş însă s-a împotrivit, spunând că aşa ceva nu se cuvine şi ar\nputea stârni vorbe urâte... Peste câteva zile, pentru că Titu nu se obişnuia cu\nmâncările de pe aici, s-a înţeles cu doamna Gavrilaş să-l primească şi pe el la\nmasă, plătind o sumă modestă şi potrivită. Venind astfel zilnic în casă, Marioara\ni-a mărturisit că se simte slăbuţă la limba română şi ar avea nevoie de o\nmeditaţie serioasă. Galant, Titu s-a oferit să o mediteze el gratuit, spre marea\nbucurie a doamnei Gavrilaş, care o iubea ca pe copilul ei şi ţinea mult să-şi\ntreacă bine toate examenele. Lecţiile le-au început chiar din seara aceea, după\ncină, în odaia lui Titu, unde puteau fi mai liniştiţi şi nesupăraţi de nimeni. Prima\nlecţie s-a prelungit până după miezul nopţii.\nTânărul a explicat a doua zi doamnei Gavrilaş, care fusese cam îngrijorată, că a\nţinut-o mai mult, fiindcă, într-adevăr, fata a fost foarte neglijată. Marioara însăşi\na recunoscut că mai plăcute lecţii ca Titu încă nimeni nu i-a dat şi că ar fi\nbucuroasă, dacă Titu ar putea să o înveţe cât mai des, ca să fie sigură de izbândă.\nCând sosi acuma Titu Herdelea îi găsi la cafea.\n– Ţi-am pus lingurile în brâu, nenişorule! îl întâmpină Gavrilaş, pufnind rar\ndintr-o ţigară răsucită de el însuşi cu multă meticulozitate.\n– Numai fata asta-i de vină, domnu Titu, se scuză doamna Gavrilaş, trăgând cu\nochiul spre Marioara care zâmbea şiret. Că zicea că e moartă de foame şi că ea\nnu mai aşteaptă nici pe prinţul...",
  "Titu se simţea atât de fericit, că trebuia să se răcorească. Se repezi deci la\nMarioara, o luă în braţe şi începu s-o sărute pe gură, pe ochi, pe obraji, până ce\ntoată o ciufuli, ba-i mai răsturnă şi ceaşca de cafea pe faţa de masă, spălată şi\ncălcată de însăşi doamna Gavrilaş şi pusă numai atunci întâia oară.\n– Na, apoi astea mie nu-mi plac, se supără Gavrilaş, silindu-se să-şi apere\npropria-i cafeluţă ameninţată, în vreme ce doamna Gavrilaş îşi frângea mâinile\namuţită, parc-ar fi asistat la un cataclism.\nFata însă se arăta măgulită de explozia aceasta şi primea vijelia de sărutări\ngângurind ca o turturică.\n– Victorie, domnule Gavrilaş! răcni în cele din urmă Titu, zvârlindu-şi pălăria pe\npat cu un gest de general triumfător.\nŞi povesti pe nerăsuflate cum a întâlnit pe Grigore Iuga, ce-au vorbit, cum era\ngata-gata să nu mai vie deloc la dejun şi cum diseară va mânca la Enache. Pozna\ncu răsturnarea cafelei şi prăpădirea feţei de masă fu repede iertată şi uitată.\nGavrilaş fusese câţiva ani un fel de ajutor de administrator la o moşie de prin\nVlaşca, unde a făcut şi ceva gologani, încât avea mare respect de moşii şi\nmoşieri, singurele instituţii solide din România, împotriva restului nutrind eterne\nnemulţumiri, deoarece, în trei ani, de când intrase în poliţie, n-a izbutit să\ndobândească nici o avansare, deşi ar fi meritat cu vârf şi îndesat, fiind un\nfuncţionar conştiincios şi cu mai multă carte decât alţii, dar fără proptele la cei\nsfinţi.\n– Dacă ai putea să te înfigi administrator la moşia lui măcar vreun an, doi, ştiu că\nţi-ar pune Dumnezeu mâna-n cap şi te-ai face om! observă Gavrilaş, mai târziu,",
  "gânditor şi cu o privire de admiraţie invidioasă spre Titu, care înfuleca zdravăn\ndin tocana ardelenească păstrată caldă. Gavrilaş era tot atât de mic la statură ca şi\nnevastă-sa, avea nişte mustăţi groase şi prea mari pentru chipul lui, fruntea foarte\nîncreţită şi o roşeaţă pe toată faţa, parc-ar fi fost vopsit pentru o reprezentaţie de\ncirc.\nUrmă o dezbatere amplă asupra perspectivelor tânărului. Se amestecă şi doamna\nGavrilaş cu amintiri discrete despre administratorul din Vlaşca. Numai Marioara\ntăcea, pufnea din când în când spre Titu şi-l bombarda cu cocoloaşe de pâine, la\ncare însă el nu lua seama, fiind acuma ocupat cu chestii serioase.\nÎncetul cu încetul, totuşi, entuziasmul proiectelor se potoli.\nGavrilaş, obişnuit să aţipească după-amiază câte-un ceas, începu să caşte şi apoi\nse întinse, oftând, pe pat. Marioara se cărăbăni la şcoală, iar doamna Gavrilaş se\napucă să spele vasele. Plecă şi Titu acasă la el, să se pregătească pentru masa de\nla Enache.\nLocuinţa lui era chiar în corpul de case de alături. O poartă de lemn dărăpănată\ndădea într-o curte lungă, murdară, cu sumedenie de cămăruţe, toate închiriate.\nApartamentul dinspre stradă, două odăi cu antreu la mijloc, era ţinut de doamna\nElena Alexandrescu, femeie trecută de patruzeci de ani, încă arătoasă, văduva\nunui ofiţer pe care ea îl pomenea când maior, când colonel şi care murise\nlocotenent. În camera din faţă, şedea doamna împreună cu Jean Ionescu, copist\nla interne, tinerel şi berbant. În antreu se găseau numai două lăzi cu cărţi,\nbiblioteca doctorului Vasile Popescu de la Piteşti, soţul fiicei doamnei\nAlexandrescu, Mimi.\nOdaia din fund, cu două ferestruici spre curte, un pat de tablă, un lavabou, o\nmasă rotundă, trei scaune, un dulap hodorogit şi câteva fleacuri, botezate",
  "bibelouri de familie, era a lui Titu. În curte, mai încolo, stătea un cizmar evreu,\nMendelson, cu cinci copii, dintre care cel mare îşi termina armata la artilerie,\napoi un plăcintar bulgar cu dugheana în vecini, un croitor rămas văduv de curând\ncu patru copii mici, un pensionar cu soţie tânără, având în gazdă un student...\nDe cum păşi în curte, tânărul Herdelea auzi ciripirile mulţumite ale doamnei\nAlexandrescu şi înţelese că Jean trebuie să fi plecat la birou. Uşa dinspre antreu\nera larg deschisă, iar doamna se aranja în oglindă cu puful de pudră într-o mână\nşi batonul de roşu în cealaltă, ca o porumbiţă bătrână şi cochetă.\n– Sărut mâna, doamnă Alexandrescu! strigă Titu amabil ca totdeauna, scoţând\ndin buzunar cheia de la camera lui şi potrivind-o în broască.\n– Bonjur, bonjur, domnu!... răspunse gazda încântată de chiriaşul ei, care se\npurta atât de cuviincios. Dar ce eşti aşa de grăbit? Poftim încoace niţel, că doar\nn-am să te mănânc, adăugă apoi cu glas de sirenă răguşită, continuând operaţia\nde pictură facială, în vreme ce Titu, din pragul camerei lui, după ce deschisese\nuşa, îşi aruncă pălăria pe masă. Sunt singură. Jenică, sărăcuţul, s-a dus la\nminister... Vino, vino, n-ai frică! Jenică nu-i gelos, cu toate că mă adoră...\nÎşi aduse aminte de pat, văzu nişte adâncituri şi se repezi să le netezească,\nmurmurând cu o satisfacţie plină de mândrie:\n– Uite – aşa-s bărbaţii de neastâmpăraţi... Parcă poţi scăpa de insistenţele lor?\nTitu se simţi jenat şi, ca să schimbe vorba, se grăbi să-i spuie că diseară va veni\nacasă poate mai târziu, pentru că are să petreacă la restaurantul Enache cu un\ndomn.",
  "– Ah, Enache, ce delicios se mănâncă la Enache! suspină romantic doamna\nAlexandrescu. N-am mai fost însă de când trăia răposatul, fie iertat...\nSe pierdu un răstimp în glorificarea bietului Mache, care s-a prăpădit aşa de\ntânăr. Îi arătă o fotografie, să-i dovedească ce frumos bărbat a fost. Îi spuse că\nnumai graţie zestrei ei reglementare a putut mărita pe Mimi, căci altfel, prin câte\nnecazuri a trecut, nici n-ar fi avut cu ce s-o urnească din casă. Pe urmă,\nsfârşindu-şi pictura, începu să-i istorisească pe larg câte certuri şi aproape\nscandaluri a avut bietul Jenică din pricina ei cu părinţii lui, care sunt nişte\noameni foarte bine, dar cu idei foarte învechite în unele privinţe şi n-au vrut să-i\nadmită în ruptul capului să trăiască cu ea, ci au umblat din răsputeri să-l însoare\ncu o urâţenie despre care ziceau că ar fi o partidă strălucită. Jenică însă, cât e\ndânsul de drăguţ, altfel, are o fire foarte voluntară şi le-a declarat categoric că\nmai degrabă rupe cu toată familia orice relaţie, decât să se despartă de iubita lui,\ncare, pe lângă că e o femeie superbă, îl şi îngrijeşte admirabil şi-l iubeşte cu\nadevărat. Şi aşa, bătrânii au fost siliţi să cedeze, încât azi sunt buni prieteni şi\nabsolut intimi.\nDe altminteri, şi ea a avut destule mizerii şi mai are, din cauza lui Jenică, cu\nginerele ei. Mimi n-ar zice nimic, fiindcă ea ştie cât a suferit sărmana maică-sa şi\ns-a jertfit, şi că măcar acuma are dreptul să-şi trăiască şi ea traiul. Dar ginerele e\nbăiat de la ţară, cu moravuri de la patruzeci şi opt, şi i-a declarat verde că el nu-i\nva mai trece pragul cât va fi cu Jenică, nedorind să se găsească faţă în faţă cu\npeştele ei. „Auzi, Jenică peşte, el care e funcţionar şi...“ Ba a oprit şi pe Mimi să\no vază, aşa că drăguţa de ea, când vine prin Bucureşti, trebuie să se întâlnească\naproape pe furiş cu mama ei, care a născut-o şi a crescut-o.\n– Of, Doamne, greu se mai plăteşte şi puţina fericire ce i-e scrisă omului!\nsuspină sfârşind doamna Alexandrescu, cuprinsă de înduioşare.\nTânărul se zăpăci de tot ascultând destăinuirile atât de intime, mai ales când\nluară o întorsătură tristă. Se sculă încet, gândindu-se ce-ar putea să-i spuie ca să-i",
  "şteargă amărăciunea. Doamna Alexandrescu îşi regăsi singură vioiciunea,\npornindu-se să-şi laude fata, frumuseţea ei, inteligenţa ei, drăgălăşia ei şi\nfăgăduind lui Titu că-l va prezenta negreşit, ca să o cunoască şi să-şi dea seama\nce înseamnă o fiinţă într-adevăr adorabilă... Neavând nici o treabă, doamna l-ar\nfi ţinut la taifas până noaptea, ca şi alte dăţi. Titu ardea de nerăbdare să se\npregătească pentru întâlnirea de diseară care poate să însemneze o întorsătură în\nviaţa lui. Tocmai chibzuia cum să se retragă fără să o jignească cumva, când auzi\nîn curte o voce strigând:\n– Domnul Titu Herdelea!\nCâteva glasuri răsunară îndată afară:\n– În faţă, în faţă!\n– E factorul, explică doamna Alexandrescu.\nTitu făcu numai trei paşi până în antreu, unde se şi ivise factorul. Era o scrisoare\nde acasă. Salută pe doamna Alexandrescu şi intră în odaia lui, cuprins subit de\nemoţie.\nPrima scrisoare de când s-a aşezat în Bucureşti... Rupse plicul şi sorbi cu\nînfrigurare cele şase pagini de scris mărunt în care doamna Herdelea, în stilul ei\nevanghelic, presărat cu maxime morale şi poveţe înţelepte pentru „dragul mamei\nînstrăinat“, îi spunea toate câte s-au petrecut prin Amaradia după plecarea lui, de\nla moartea lui Ion Glanetaşu şi până la logodna Ghighiţei cu învăţătorul\nZăgreanu.",
  "„Cununia însă vom face-o tocmai după Crăciun, ca să ne putem înfăţişa cu\nvrednicie. O să le dăm lor casa din Pripas, să nu mai stea aşa pustie şi să le\npoarte şi lor noroc, cum ne-a purtat nouă...\nNe-ar fi drag să fii şi tu la nuntă, biata copilă şi acum plânge gândind că tu poate\nn-ai să poţi veni. Dar tu să-ţi vezi de soarta ta şi să cauţi să te chiverniseşti cât\nmai bine şi să nu pierzi nădejdea în Dumnezeu, că Dumnezeu nu lasă pe cei\ndrepţi şi cu credinţă. Trebuie să ai răbdare multă, dragul mamei, că nici pe acolo\nnu zboară pui fripţi şi plăcinte calde, omul să nu despereze, ci să lupte cu toate\npiedicile până ce izbândeşte cu ajutorul lui Dumnezeu... Are să înceapă în\ncurând frigul şi iarna, şi nu ştiu dacă tu ai haine grosuţe. Să iei seama şi din cei\ndintâi bani să-ţi cumperi ori, dacă pe acolo-s prea scumpe, să trimiţi bani, să-ţi\nfacă Ştrulovici, că-l ştii ce frumos lucrează, şi ieftin...“ Într-un post-scriptum,\nGhighi adăuga că ea nu se cunună, orice ar face bătrânii, dacă nu vine şi el la\nnuntă, şi-i mai spunea că va merge negreşit la balul studenţilor, dar încă nu ştie\ncu ce rochie, că ea ar vrea să-şi facă una nouă, mai ales că e şi logodită, şi toţi\nochii vor fi pe ea.\nÎn alt post-scriptum, bătrânul Herdelea îl îndemna să nu uite a scrie ceva pentru\nTribuna Bistriţei, cum a făgăduit când a plecat, căci directorul şi acuma aşteaptă\ndările de seamă despre serbările „Astrei“. De asemenea să-i trimită gazete din\nţară, să vadă şi domnii noştri foi româneşti adevărate, iar când va publica de ale\nlui, să poată arăta tuturor ce face feciorul lui în România.\nTitu reciti scrisoarea de câteva ori, parc-ar fi vrut s-o înveţe pe dinafară.\nCompleta din sufletul lui toate veştile. Se simţea din nou acasă, în Ardeal, în\nlumea unde fiece amănunt, oricât de neînsemnat, avea o rezonanţă vie pentru\nîntreaga lui fire. Sub farmecul amintirilor, cuprins de o nostalgie dureroasă, vru\nsă se apuce pe loc să răspundă, ca şi când numai astfel şi-ar fi putut uşura inima.",
  "Pe masă erau câteva cărţi aduse de acasă, biblioteca lui, apoi caiete cu însemnări,\ncu crâmpeie de poezii, cerneală, tocuri... Numai hârtie de scrisori n-avea.\nCăutând un petic de hârtie potrivită îşi aduse aminte de Iuga, coborî în realitate\nşi hotărî să amâne răspunsul până ce va putea comunica lucruri mai multe şi\npoate mai bune.\nDe altfel, se făcuse ora şase şi, deci, era momentul suprem să se gătească pentru\ndiseară. Mai cu seamă că trebuia să-şi aranjeze unele mici lucruri, să-şi mai\ncoasă câte ceva, să-şi lustruiască ghetele, să-şi perie costumul negru de camgarn\npe care nici nu l-a prea îmbrăcat aici, încât s-ar putea duce cu el şi la Palat. Voia\nsă fie foarte exact la întâlnire, căci omul civilizat întâi după exactitate se\ncunoaşte. Mai bine să aştepte el câteva minute decât să fie aşteptat.",
  "4\n– Ai întârziat, prietene! zise Grigore Iuga zâmbind şi întinzându-i mâna. Mi se\npare că te-ai bucureştenizat şi dumneata?... Dar ia loc colea, lângă mine!... Noi\nnu te-am aşteptat, că ne-a fost foame...\nUn chelner luă pălăria şi pardesiul lui Titu în vreme ce el, uluit, nu ştia dacă să\nmărturisească adevărul sau să lase pe Iuga să creadă că n-a fost exact la întâlnire.\nSe pomeni murmurând cu un glas străin, confuz:\n– Ba eu sunt pe aici de mult, mi-am şi azvârlit o dată ochii înlăuntru, iar pe urmă\nm-am plimbat prin faţa restaurantului tot aşteptându-vă, de mă şi mir cum nu v-\nam văzut când aţi intrat...\n– Nu te scuza, că şi noi am întârziat un sfert de oră! îl întrerupse Grigore amical.\nAşa suntem noi românii toţi... Dar să cunoşti pe prietenii mei!\nFăcu prezentările. Avocatul Baloleanu, deşi numai cu câţiva ani mai mare ca\nIuga, era foarte voinic, avea o bărbuţă cafenie tunsă energic şi un început de\nchelie pe care o ascundea cu fire de împrumut. Ochii albaştri-verzui îi sticleau\ninteligent şi şiret.\nMânca mult, se văita că băutura îl balonează şi nu se putea reţine oricât medicii\nîl preveniseră că e predispus la obezitate. Îl pasiona politica. Fusese deputat când\ni-a fost partidul la putere, devenind şef de organizaţie la Ialomiţa, unde avea,\ndobândită mai recent, o moşie de vreo şase sute de pogoane. Clientela puţină, dar",
  "solidă, îi asigura venituri considerabile, care îi dădeau faima de mare avocat, pe\ncând de fapt el nu pleda decât prea arareori şi privea chiar cu puţin dispreţ pe\nconfraţii de bară, pe lătrători, cum îi poreclise el în glumă. Totuşi se bucura de\ntrecere la Palatul de justiţie, pentru că era socotit om politic de viitor şi făcea\nmulte servicii prin influenţa lui la mărimile zilei. Celălalt tovarăş de masă,\nConstantin Dumescu, directorul Băncii Române, cu ochelari de aur, spân, părul\nblond-cărămiziu, smead şi puţin adus de spinare, parcă trupul i-ar fi fost prea\nlung, părea un taciturn. Era burlac şi prieten bun cu tatăl lui Grigore.\nCei doi primiră pe Titu fără entuziasm, ca şi când le-ar fi stricat atmosfera.\nTânărul, după invitaţia lui Iuga, se adânci în studiul listei de bucate, înfricoşat,\nnecunoscând încă mâncările din ţară şi mai ales numirile lor. Îi era apoi necaz şi\nnu se putea dumeri cum de n-a observat pe Grigore când a sosit, încât acuma are\nsă crează că nu e om de cuvânt, deşi el a venit cu o jumătate de ceas mai înainte,\nnumai ca să nu întârzie, dar n-a îndrăznit să intre şi să ocupe o masă.\nDupă o scurtă tăcere, Baloleanu reluă convorbirea întreruptă de apariţia\ntânărului, zicând cu un aer de superioritate:\n– Aşa, dragă Grigoriţă, cum îţi spuneam... Problema ţărănească nu se poate\nrezolva fără sacrificii din partea celor ce stăpânesc pământul. Asta-i lege! Toate\ncelelalte, toate consideraţ iile secundare sunt paliative. Ţăranul vrea pământ.\nScurt. El atâta ştie şi asta îl doare.\n– Iartă-mă, Alexandre, răspunse Iuga, calm, cu o lucire în ochi, care arăta că\ndiscuţia îi frământa sufletul, dar aşa cum o pui tu, problema devine un simplu\npretext de propagandă electorală sau de demagogie ieftină şi primejdioasă. A\nstârni pofte e foarte uşor.\nMai greu e să le şi împlineşti. Cum vrei tu sa mă convingi pe mine, proprietar, să",
  "dăruiesc ţăranilor pământul pe care-l muncesc, împreună cu dânşii din moşi-\nstrămoşi, când în acelaşi timp tu însuţi cumperi moşii şi...\nPuţin vexat, avocatul nu-i dădu răgaz să continue:\n– Pardon, pardon! Să punem lucrurile la punct! Înainte de toate să fim înţeleşi că\nnu discutăm chestia din punct de vedere particular, personal. Eu am vorbit\nfăcând abstracţie că tu, întâmplă tor, eşti mare proprietar sau că eu, tot\nîntâmplător, fac politică.\nSuntem, mai presus de orice, oameni care cunoaştem problema ţărănească şi din\ncărţi, şi din experienţă, care ne interesăm de ea cum se interesează toată lumea,\nfiindcă de rezolvarea ei depinde soarta noastră şi chiar viitorul ţării, nu-i aşa?\nVasăzică o dezbatere academică. Sunt sigur, de altfel, că, de-ar fi nevoie de\nsacrificii, conu Miron şi cu tine aţi fi cei dintâi să faceţi gestul...\n– Ba te înşeli grozav, dragul meu! protestă Grigore. Tata n-ar consimţi niciodată\nsă se despartă de moşia de care-l leagă un trecut de greutăţi şi de mândrie. Pentru\nel pământul înseamnă viaţa însăşi, ca şi pentru ţăran, ştii prea bine, că ai fost pe\nla noi şi cunoşti situaţia. Dar nici eu, cu toate că nu mă simt atât de intransigent,\nn-aş fi dispus să fac cadouri, nu ţăranilor, care nu le cer, ci demagogilor mărunţi\nde la oraşe, care vor să-şi creeze merite electorale agitând pe sub mână teorii pe\ncare cei cu răspundere le repudiază şi pe care nici înşişi agitatorii nu se gândesc\nsă le puie în practică!\n– Uite conservatorul! zâmbi Baloleanu către Dumescu, apoi întorcându-se iar la\nIuga: Un moment, iubitule! Pentru că adineaori m-ai pus în cauză pe mine, ţin să\nprecizăm lucrurile... Ei bine, crezi tu că mica mea proprietate, câştigată cu\nsudoarea unei munci cinstite de zece ani, de încă şi azi mai am datorii pe ea,\ncrezi tu că tocmai cele câteva biete sute de pogoane ale mele au să rezolve",
  "problema? Şi totuşi, iacă, declar aici solemn, deşi sunt om sărac, că într-un caz\nde nevoie, eu pun la dispoziţia ţării peticul meu de moşie, fără să crâcnesc! Eşti\nmulţumit? Am fost clar?\n– Evident, cum să n-o oferi şi statului, dacă ai putut s-o arendezi îndată ce ai\nluat-o? făcu Iuga apăsat, fără a-şi ascunde dispreţul.\nJignit şi scandalizat că s-a găsit cineva, ba încă un bun prieten, care să-i pretindă\nlui, avocat cu vază şi om politic, să se înfunde la ţară, Baloleanu zise ironic:\n– Doar n-ai să-mi ceri acuma, puiule, să mă las de meseria mea pe care, de, o\ncunosc niţeluş, ca să mă apuc de agricultură?\n– Îţi cer, dacă vrei să ai pământ! Cine are pământ să-l muncească şi să-l iubească,\nori să renunţe! Tu, dragul meu, ai luat moşia ta de sub nasul sătenilor care\numblau s-o cumpere şi s-o împartă între ei. Te-ai dus, i-ai înlăturat şi a treia zi ţi-\nai trimis arendaşul să stoarcă bani din ea pentru tine şi pentru el. Pe de o parte\nîmpiedicaţi pe ţăran să cumpere pământ când se oferă prilejul, iar pe de altă parte\nmă îndemnaţi pe mine, care asud alături de ţărani, să mă despart de moşie, s-o\narunc, uite aşa, ca pe un dinte stricat!\n– Ei, dragă Grigoriţă, observă avocatul mai moale, sunt prea puţini proprietari ca\nvoi. Marea, imensa majoritate a pierdut de mult contactul cu pământul. O măsură\ngenerală nu se poate lua după cei puţini, ci după ceilalţi.\n– De ce n-ai lua întâi măsuri faţă de cei ce s-au înstrăinat de moşiile lor? De ce\nvă gândiţi numaidecât să distrugeţi o clasă socială, poate cea mai loială, cea care\nreprezintă bogăţia de bază a ţării? A, fireşte, n-au rămas mulţi proprietari la",
  "datorie. A început să le vie unora greu să stea la ţară, să li se pară dezonorant a\nmunci pământul sau chiar a munci în general. Preferă să tragă venituri grase şi să\nle risipească în petreceri. Locul lor l-a luat arendaşul, care stoarce arenda pentru\nboier şi alta, mai bună, pentru el însuşi. Atunci evident că ţăranul geme, şi se\nzvârcoleşte, şi ameninţă, când în surdină, când făţiş. În vreme ce eu, proprietar,\nmuncind şi economisind, de-abia scot din moşia mea cât să pot trăi onorabil,\narendaşul, vecinul meu, plăteşte zeci de mii de galbeni proprietarului şi îşi umple\nşi el desagii. De unde diferenţa? Din buzunarul arendaşului sau din mizeria\nţăranului?... N-am dreptate, nene Costică? sfârşi Grigore, adresându-se deodată\nlui Dumescu. Spune dumneata, am ori n-am dreptate? Directorul de bancă şedea\ncu ochii în farfurie şi asculta jenat, fiindcă amândoi vorbeau tare, încât lumea de\nla mesele dimprejur se uita la ei. Întrebarea totuşi îl surprinse. Nu urmărise\ndiscuţia decât superficial. Lui, om de cifre, dezbaterile la un pahar de vin i se\npăreau cam futile, dacă nu comice. O problemă gravă nu se limpezeşte între un\nşniţel vienez şi o plăcintă cu mere. Cel mult se încurcă şi mai rău. Înainte însă\nde-a răspunde el, de la masa de alături interveni cineva cu glas familiar:\n– Îmi daţi voie...\nToţi întoarseră capetele, miraţi de amestecul unui străin în conversaţia lor.\n– Sunt Ilie Rogojinaru şi am avut fericirea să ne cunoaştem azi în tren cu domnul\nIuga.\nArendaşul era singur la masă. Venise mai târziu şi, vrândnevrâ nd, a auzit\ndiscuţia. Neturburat de mirarea lor, îşi mută scaunul puţin mai aproape şi urmă,\nparcă i-ar fi cunoscut pe toţi de când lumea:\n– Numai pentru că domnul Iuga spunea că arendaşii ar fi aşa şi pe dincolo... Acu,\nnu că sunt şi eu arendaş, dar cred că dumnealui greşeşte vorbind rău despre nişte",
  "oameni care nu merită atâta hulă. Să nu fie cu supărare, cucoane, dacă iarăşi nu\nne lovim în păreri, zău aşa! Arendaşul nu e chiar o pacoste pe ţară, cum ziceţi\ndumneavoastră şi cum scrie prin gazete. Nu, nu! Ca să poată scoate arenda, plus\nun oarecare venit pentru ostenelile lui, arendaşul trebuie să muncească de trei ori\ncât un proprietar.\nŢăranul nu lucrează nici mai mult, nici mai ieftin la arendaş ca la boier, ba mai\ndegrabă dimpotrivă. Iau martori chiar pe domnul Iuga să vă spuie cinstit dacă\nînvoielile la arendaşii vecini cu Amara sunt mai grele ca pe moşiile dumnealor.\nArendaşul însă, împins de nevoi, a făcut economii la cheltuieli, a cultivat mai\nintens pământul, a pus în circulaţie terenuri care înainte erau pârloage, a introdus\nmaşini, în sfârşit, a ridicat nivelul exploatării agricole.\nToate astea nu valorează nimica? Or fi ei şi arendaşi ticăloşi care asupresc pe\nţărani, cum sunt şi printre proprietari, dar să-i osândim aşa, în bloc, fără\ncircumstanţe uşurătoare, nu e drept şi nici bine!\nGrigore Iuga, enervat de intervenţia insolită a arendaşului, răspunse apăsat şi\ndispreţuitor:\n– O fi, stimate domn, dar dacă nu apăreau arendaşii între proprietari şi ţărani, azi\nn-am mai avea o chestie ţărănească în România! Naşterea arendaşilor a\nîmpiedicat trecerea pământului în mâinile ţăranilor, cum ar fi fost natural şi\nsănătos. Proprietarul care s-a săturat de moşie ar fi vândut-o sătenilor dacă nu se\nîmbulzea arendaşul, oferindu-i un venit mare şi sigur, fără nici o muncă şi bătaie\nde cap pentru dânsul!\n– Asta se poate, admise Rogojinaru cu un surâs candid. Se prea poate. Nu zic\nba... Cu condiţia ca ţăranul să fi fost într-adevăr harnic şi întreprinzător. Mie\nînsă, care am o veche experienţă în privinţa asta, daţi-mi voie să rămân convins",
  "că arendaşul a intervenit tocmai fiindcă ţăranul român e leneş şi nepăsător,\naşteptând să-i vie totul de-a gata de la boier sau, în vremea din urmă, de la stat...\nUite-aşa, domnilor! Scuzaţi-mă dacă sunteţi de altă părere, dar eu...\nBaloleanu avu un gest de consternare, fără a putea protesta.\nGrigore, abia stăpânindu-şi revolta, întrerupse vehement pe arendaş:\n– Te-am auzit şi în tren vorbind cum vorbişi acuma, onorate domn. Nu ţi-am\nrăspuns, fiindcă mi se pare monstruos ca un om care trăieşte şi se îmbogăţeşte\ndin exploatarea ţăranului să afirme totuşi, cu atâta insistenţă, că ţăranul e leneş.\nDar chiar presupunâ nd că ar fi cum zici dumneata, imputarea sau ocara dumitale\nn-ar privi pe ţăranul nostru, ci pe cei ce l-au emancipat numai de formă şi l-au\nlăsat, în fapt, mai încătuşat ca pe vremea robiei. În loc să-i fi dat învăţătură şi\neducaţie cetăţenească, a fost menţinut cu sila în întuneric. Nu ne-a trebuit ţăran-\ncetăţean, ci ţăran-animal.\nŞi acuma, culmea batjocurii, îl mai şi insultăm că e rău şi trândav...\nA, întreabă-l pe dumnealui, continuă arătând brusc pe Titu, care încremeni, că-i\nardelean şi-a venit de curând încoace, întreabă-l dacă ţăranul dumnealor e leneş\nşi lipsit de iniţiativă! Şi nu uita că acolo românul se află sub jug străin! A avut\nînsă conducători cu tragere de inimă, care l-au învăţat şi i-au deschis mintea, a\navut pilde care l-au îndreptat pe calea cea bună. Noi vorbim mereu despre ţărani\nşi ne mulţumim cu vorba goală şi niciodată nu facem nimic cinstit şi dezinteresat\npentru ei!\nAvântul lui stârni mici surâsuri ironice primprejur. El însuşi îşi dădu seama că a",
  "devenit patetic, că tonul lui nu cadrează cu locul, şi tăcu mai jenat chiar decât\nDumescu, care începuse să dea semne de nerăbdare. Rogojinaru, deşi avea\nreplica gata, ca să nu mai învenineze lucrurile, se mulţumi să mormăie ceva în\nfarfuria lui.\nDoar Baloleanu zise încet, ca pentru masa lor:\n– Foarte just, dragă Grigoriţă, foarte adevărat! Bietul ţăran nu ştie decât să rabde,\nfiindcă nimeni nu l-a învăţat altceva. Iar când nu mai poate şi-i ajunge cuţitul la\nos, atunci e natural să izbucnească în iureş de foc şi sânge. Numai la noi se mai\npomenesc, în plin secol de civilizaţie occidentală, răscoale de ţărani exasperaţi,\ncând ici, când colo, pentru că numai la noi ţăranul nu găseşte nicăieri dreptate.\nPână ce avem să ne trezim cu o catastrofă să zguduie ţara din temelii!\nTot el însă, înţelegând că discuţia s-a împotmolit, căută să schimbe făgaşul.\nAduse vorba despre recolta care ar fi fost destul de bună, dar nu se poate\nvalorifica din pricina crizei financiare, apoi despre situaţia guvernului, pe care el\no socotea şubredă, în speranţa că în curând va reveni la cârmă partidul lui.\nTrecând la politica externă, ajunseră la fraţii ardeleni şi la Titu Herdelea.\nAcuma se mai învioră şi Dumescu, naţionalist fervent, care visa veşnic numai\ncucerirea Transilvaniei. Grigore le spuse că tânărul Herdelea ar dori să-şi\ngăsească un rost în ţară şi Dumescu, fiind vorba de un ardelean, îi oferi îndată un\nloc de funcţionar la banca lui, deocamdată modest, fireşte, rămânând să se vază\nulterior dacă va merita mai mult. Iuga mulţumi refuzând: ce să caute un poet la\nbancă, afară, cel mult, de vreun împrumut de franci, fără girant, fără dobândă şi\nfără termen de plată? Titu însuşi tăcuse, dar se bucură că Grigore n-a primit. N-a\ntrecut el Carpaţii ca să ajungă funcţionar la bancă. Mai curând la vreun ziar ar fi\nsă i se găsească vreo întrebuinţare, adăugă Iuga. „Da, da, la vreun jurnal“, repetă\nşi tânărul cu însufleţire. Baloleanu era bun prieten cu directorul Universului,\ncăruia îi câştigase un proces dubios. Făgădui că va interveni, numai Titu să aibă\ngrijă să-i reamintească, dacă cumva ar uita.",
  "– Pe mine să mă iertaţi acuma, zise pe urmă avocatul, pregătindu-se de plecare.\nMi-am lăsat nevasta să mănânce singură numai de dragul tău, Grigoriţă, că nu te-\nam mai întâlnit de un veac. Sper că şi tu ai să-mi faci plăcerea să vii într-o zi să\ndejunezi la noi, să te mai vază şi Melania mea, că mereu vorbim de tine.\nPofteşti când vrei tu, oricând, nici n-ai nevoie să anunţi, ca acasă... Între Grigore\nşi Dumescu se încinse o controversă asupra notei, fiecare revendicând pentru\nsine obligaţia de plată. Grigore ieşi biruitor, numai ameninţând cu o supărare\neternă. În faţa restaurantului se despărţiră. Iuga rămase cu Titu. Chiar atunci\napăru în uşă şi Rogojinaru, cu o ţigară de foi între dinţi, cu o umbrelă străveche\nla subţioară.\n– Cucoane! zise dânsul către Grigore, cu glas dulce, părintesc.\nDumneata eşti tânăr şi te aprinzi iute, pe când eu sunt bătrân şi nu mă supăr cu\nuna, cu două. Nu ştiu când ne-om mai întâlni, dar să dea Dumnezeu să nu zici\nniciodată: „A avut dreptate afurisitul de Rogojinaru...“ Noapte bună!\nGrigore Iuga îl privi o clipă şi nu răspunse nimic. Familiaritatea arendaşului îl\nsâcâia. De altminteri, se simţea obosit şi, mai ales, plictisit. Discuţia de la masă îi\nrăscolise nervii. Îşi propusese de atâtea ori să nu mai vorbească despre lucrurile\nacestea şi totuşi mereu îşi călca hotărârea.\nCoborâră în calea Victoriei fără a schimba un cuvânt. Se pornise un vânt aspru,\nprevestitor de ploaie rece. Norii se lăsaseră jos, aproape până pe acoperişele\ncaselor. Câte un vârtej de aer se răsucea pe stradă, măturând praful, ridicându-l şi\naruncându-l pe trotuare, între picioarele rarilor trecători. Grigore îşi aduse iar\naminte de Rogojinaru: „Vezi, el a presimţit schimbarea vremii şi a venit cu",
  "umbrela...“ O trăsură venea în goană dinspre şosea cu un domn între două femei,\nhohotind de veselie, parcă toată lumea ar fi fost a lor.\nTitu Herdelea păşea tăcut şi prudent. Vedea că Iuga n-are chef de vorbă şi nu\nvoia să-l supere. Îşi făcu în gând bilanţul serii şi chibzuia că poate fi mulţumit.\nDacă ar intra la Universul, s-ar putea socoti angajat definitiv şi bine. Nu e un ziar\nsubţire, dar pare a fi solid şi răspândit. Ar fi preferat Adevărul, care e mai\nsimpatic, mai opozant şi mai intelectual. Pentru început e bine şi aşa. Numai să\nnu uite avocatul să vorbească cu directorul. Are să treacă mâine negreşit pe la\nBaloleanu... Adică nu, să se consulte întâi cu Iuga.\nTrebuie să ia seama, să nu facă vreo gafă, să-l ofenseze şi să-l piarză. Când i-a\nscos Dumnezeu în cale un om atât de extraordinar, nu mai contează câteva zile\nde aşteptare...\nPrin piaţa Palatului regal i se păru totuşi că tăcerea a fost prea lungă. Cumpănind\ndespre ce i-ar putea vorbi, îşi aminti cu cât interes a discutat Grigore despre\nnevoile ţărăneşti. Îi zise deci, ezitând, parcă i-ar fi pipăit sufletul:\n– Nici n-am pomenit, atâta ce se vorbeşte pe aici despre ţărani şi mereu despre\nţărani. Toată lumea, pretutindeni, întruna: chestia ţărănească, problema\nţărănească, să facem aşa, să facem altfel...\nDe ce atâta discuţie? Până şi la mine în curte, toţi chiriaşii, cum se adună la\ntaifas, repede ajung la ţărani, ş-apoi dă-i şi dă-i cu problema şi cu chestia...\nBarem un cizmar jidov şi mai ales feciorul lui, care-i mare socialist, nu mă\nîntâlnesc o dată să nu-mi bată capul cu fel de fel de soluţii şi cu proorocirea că,\nde nu se rezolvă chestia ţăranilor, are să vie revoluţia să facă praf şi cenuşă\nBucureştii!",
  "Grigore tresări ca trezit dintr-o visare. În aceleaşi clipe, aceeaşi întrebare şi-o\npusese şi el, căutându-i răspunsul. Murmură cu privirea spre norii mânioşi ce se\nvâltoreau peste capetele lor:\n– Poate să fie numai o modă trecătoare, dar poate să fie şi o durere străveche,\ncare apasă sufletele ca o pâclă năbuşitoare.\nCine ştie?",
  "5\nGrigore Iuga se perpelea în pat fără somn. Răsfoise gazetele de seară şi nu\nreţinuse nimic. Gândurile îi rătăceau tulburi, neostoite, răscolind amintiri,\namărăciuni, planuri, speranţe şi izgonind mereu liniştea sufletului. Stinsese becul\nde pe noptieră de câteva ori şi tot de atâtea ori îl reaprinsese, ba să refacă un\ncalcul salvator, ba să controleze un preţ al zilei, ba să observe un amănunt pe\nfotografia Nadinei, care, din perete, deasupra patului, îl urmărea cu ochi galeşi.\nPrăvălită, trei sferturi goală, pe o blană de urs, cu braţul rezemat pe capul fiarei,\nsânii ei mici păreau încremeniţi într-un spasm voluptos, iar şoldurile-i calde se\nalintau cu îndemnuri, în vreme ce întreaga-i figură surâdea, cu o candoare\nvirginală şi prefăcută. În ramă grea, fotografia mărită aproape natural era un\ncadou de ziua lui din partea ei. Atunci, cu trei ani în urmă şi numai un an după\ncununie, a minţit că-l bucură cadoul ei, i-a mulţumit şi a îmbrăţişat-o, dar în\nsineşi a fost întristat şi decepţionat. Avea pretenţia, nemărturisită, să-i aparţie\nexclusiv lui măcar goliciunea ei trupească. Îl indigna închipuirea că soţia lui,\ndragostea lui cea mare, s-a putut arăta astfel unui bărbat străin, fie el chiar\nfotograful.\nSosise în Bucureşti plin de încredere că toate vor merge strună.\nA încasa rata a doua şi ultima din preţul grâului vândut şi livrat, a aranja cu\nDumescu, la Banca Română, poliţa care ajunge luni la scadenţă erau treburi ce\nse puteau lichida în două ore. După ce va isprăvi afacerile, proiectase să mai stea\nvreo două-trei zile, să se întâlnească cu prietenii, să le reamintească prin prezenţă\ncă trăieşte. Pe urmă, înapoi la Amara cu restul de bani, care va fi suficient pentru\nnevoile curente până la valorificarea porumbului.\nEra ordonat şi meticulos. Cu atâta se alesese din cei doi ani petrecuţi în\nGermania. Îşi întocmise programul de acasă în toate amănuntele. Poliţa",
  "cerealistului o avea în buzunar cu scadenţa pentru mâine. O considera aur curat.\nSemnătura celei mai importante firme de export de cereale din România se\nbucura de respect în toată Europa.\nÎn strada Bursei, primul punct din program, soarta a tras o dungă brutală peste\ncombinaţiile lui. Şeful firmei, un armean înalt, bătrân şi rigid, l-a poftit în biroul\nsău particular, i-a oferit cafea şi o havană de contrabandă şi l-a rugat confidenţial\nşi stăruitor să-i îngăduie o amânare de o lună, una singură, pentru plata ratei.\nGrigore a încercat să obiecteze că e vorba de o poliţă, că... Au urmat explicaţiile\nşi considerentele. Timpuri excepţionale. Preţurile au scăzut brusc pe pieţele\nstrăine în ultimele săptămâni, aproape o prăbuşire. A căzut în balanţă concurenţa\nrusească, neaşteptată; recolta muscalilor, de unde se anunţase compromisă, a\nieşit deodată arhiabundentă. Rusia e totdeauna cu surprize. Nu l-ar fi durut capul\nde asta. El, negustor prevăzător, a făcut toate aranjamentele în timp util. L-au\nnenorocit însă căile ferate, care n-au putut executa transporturile când a trebuit.\nApoi vapoarele care au stat, unele mai stau şi azi, la Brăila, de pomană, fiindcă\nn-au avut ce să încarce. Pierderile se ridică la peste treizeci la sută din valoarea\nmărfii. Şi, vârf la toate, criza financiară, stupidă, care sa abătut aşa din senin, a\nzdruncinat tot creditul şi paralizează orice posibilitate de mişcare.\nGrigore asculta şi nu auzea. Precis era doar faptul că nu va primi banii; restul\nerau vorbe. Ascultând îşi zicea întruna că, în ciuda tuturor explicaţiilor, dacă el\nar refuza amânarea, armeanul totuşi ar plăti, căci n-ar putea lăsa să i se\nprotesteze poliţa şi astfel să-şi ruineze toată întreprinderea. Refuzul însă ar\nînsemna ruptura cu firma cu care tatăl său lucrează de douăzeci de ani şi care de\nmulte ori, în momente grele, le-a făcut destule înlesniri. Poate el să-şi ia\nrăspunderea unui refuz? Sau, dacă acceptă amânarea, cum să aranjeze datoria de\nla Banca Română şi cum să se întoarcă acasă cu mâna goală? Nici n-a refuzat,\nnici n-a acceptat. Va răspunde mâine, după reflexiune matură.\nDe la armean s-a dus la Dumescu, la bancă, să-i ceară sfat şi ajutor. Era într-o",
  "consfătuire gravă şi nu l-a putut vedea. I-a lăsat un cuvânt, poftindu-l la masă.\nŞtia că Dumescu nu discută lucruri serioase decât la birou. Şi-a închipuit că\npoate se va ivi totuşi un prilej favorabil să pregătească măcar terenul. De aceea l-\na luat şi pe Baloleanu. Acuma, târziu, îşi dă seama că toată combinaţia, care i s-a\npărut foarte ingenioasă, a fost o nerozie. Dacă ar fi fost înţelept, văzând că nu\npoate vorbi cu Dumescu la bancă, ar fi aşteptat liniştit până mâine, ar fi mâncat\ncu tânărul transilvănean şi acuma ar dormi în loc să se zvârcolească zadarnic.\nCând a intrat în odaie, după ce s-a despărţit de Titu Herdelea, a întâlnit îndată\nprivirea Nadinei din fotografie. S-a înfuriat. Şi-a adus aminte că din pricina ei\n(altă dată ar fi zis: de dragul ei) a făcut datoria la Banca Română, puţin înainte de\nsurpriza ei cu cadoul. A crezut atunci că refuzul ei de a sta la ţară mai mult de\ndouăzeci şi patru de ore ar fi numai din cauză că i-e silă de „cocioaba fără gust şi\nfără confort“, cum spunea ea că este conacul bătrânesc de la Amara. Ca să o\nademenească, s-a gândit să clădească un castel demn de frumuseţea ei. Bătrânul\nera mâhnit că vechiul conac, în care s-au născut şi au trăit patru generaţii de\nînaintaşi, nu mai mulţumeşte pe Grigore. Socotea planul lui drept începutul\ndestrămării. Construcţia s-a început şi s-a terminat cu bani împrumutaţi de la\nBanca Română. Nadina a găsit foarte gentilă atenţia lui, a petrecut două\nsăptămâni să-şi înaugureze castelul, apoi s-a întors, plictisită, la Bucureşti.\nNimeni nu-i poate pretinde să se înmormânteze de vie nici chiar într-un cavou de\nlux. O fotografie, soră geamănă cu cea de deasupra patului, numai cu rama\nruralizată, potrivită locului, a rămas acolo ca să-i ţie de urât lui Grig. Şi datoria la\nBanca Română, din care nu s-a putut amortiza nici jumătate în cei trei ani trecuţi\nde atunci.\nPe Nadina a descoperit-o Miron Iuga pe când Grigore era la Berlin. Tatăl ei,\nTudor Ionescu, cumpărase mai demult de la Teofil, fratele lui Miron, cele două\nmoşii, Babaroaga şi Lespezi, vecine cu Amara. Noul proprietar a venit, foarte\nprietenos, îndată ce a iscălit actele, şi a cerut lui Miron poveţe asupra mijloacelor\nde exploatare cât mai bună a pământurilor. A fost un simplu pretext de\ncunoştinţă: nu-i trecuse lui niciodată prin minte să-şi bată capul cu muncirea\nmoşiilor. Îşi găsise arendaş şi se înţelesese asupra venitului înainte chiar de a fi\nîncheiat cumpărarea. Miron a aflat mai târziu că Ionescu ar fi un bogătaş de\norigine obscură, stabilit de puţin timp în Bucureşti, unde achiziţionase câteva",
  "case de raport. Asta a fost cu vreo douăzeci de ani în urmă. Apoi, de nişte Paşti,\nacum câţiva ani, a primit iar vizita vecinului, de astă dată însoţit de fiul său Gogu\nşi de Nadina. Între cele două odrasle era mare deosebire de vârstă, feciorul putea\nsă aibă peste patruzeci de ani, fata cel mult douăzeci. Tudor Ionescu i-a povestit\nc-a fost însurat de trei ori şi că Gogu e din prima căsătorie, iar Nadina din a treia.\nFiindcă a schimbat arendaşul, i-a adus şi pe ei să vază proprietăţile, mai ales că\nale lor vor fi, în curând, Babaroaga a Nadinei şi Lespezi a lui Gogu. Deocamdată\natâta vrea să le dea, când se vor căsători, şi câte o casă în Bucureşti. Ce mai are\ntot al lor va fi, parte dreaptă, dar numai după moartea lui. „Mult n-au să mai\naştepte, că am bătut şaptezeci“, a adăugat zâmbind fără regrete. Numai de nu s-ar\nsăvârşi înainte de a-i vedea aşezaţi.\nMai frică i-e de Gogu, că atâta a amânat însurătoarea până ce i-a cam trecut\nvremea. Despre Nadina n-are nici o grijă; o fată ca ea nu poate rămâne\nnemăritată, pentru că n-ar lăsa-o peţitorii. Miron Iuga s-a uitat atunci mai bine la\nea şi a răspuns că da, aşa este...\nPână peste vreo trei luni, când s-a întors Grigore din Germania, bătrânul Iuga s-a\ngândit deseori la Nadina, viitoarea stăpână a moşiei Babaroaga. Cât l-a mâhnit\npe el fărâmiţarea şi înstrăinarea pământurilor părinteşti şi cum le-ar mai fi luat\ndânsul dacă Teofil n-ar fi pretins bani gheaţă! Cu limbă de moarte se gândea să\ndea în grijă lui Grigore să reîntregească domeniul lui Iuga, dacă Dumnezeu nu-l\nva învrednici pe el însuşi să-şi împlinească dorinţa cea mai fierbinte.\nGrigore avea atunci douăzeci şi patru de ani. Plecase în Germania să se\nspecializeze serios în agronomie, după ce îşi luase licenţa în drept la Bucureşti,\nnu ca să practice, ci să aibă un titlu.\nA plecat pentru trei ani, maică-sa a murit după primul şi bătrânul i-a cerut să\nrămâie acasă, să dea dracului ştiinţa ceea zadarnică.",
  "De-abia s-a învoit să-l mai lase încă un an.\nS-a întors din străinătate cu capul plin de planuri îndrăzneţe şi cu soluţii sigure\npentru toate greutăţile. Bătrânul l-a ascultat de câteva ori fără să se supere, cum\nse aştepta Grigore. Îşi zicea că generozităţile acestea sunt ale tinereţii şi că\nbăiatul se va cuminţi când se va izbi el însuşi cu capul de pragul de sus. Ba în loc\nsă-i combată „teoriile“, într-o zi i-a spus că s-ar bucura dacă i-ar plăcea fata lui\nTudor Ionescu. Grigore a înţeles îndată de ce s-ar bucura bătrânul şi i-a răspuns\ncă, în alegerea tovarăşei de viaţă, nu se poate lăsa condus de anume utopii, căci\ntrecutul nu se mai întoarce, oricât am vrea noi să-l întoarcem.\n– Tu să vezi fata, utopiile le iau asupra mea, a zis Miron ironic.\nCând a văzut-o, Grigore a uitat tot şi i-a rămas numai ea. Luna până s-a făcut\ncununia şi apoi celelalte trei, cât au călătorit împreună, singuri, în Grecia, Italia\nşi Spania, a cunoscut fericirea cea mai mare. Atunci Nadina a fost într-adevăr\nnevasta lui, numai şi numai a lui. Aşa ar fi vrut el să fie totdeauna; în sufletul şi\nîn gândurile ei să nu existe nimeni şi nimic afară de dânsul. Suferea de o gelozie\ncu atât mai chinuitoare cu cât mai mult îi era ruşine s-o mărturisească.\nA încercat s-o ademenească la ţară nu ca să îndrăgească ea pământul, ci ca să-şi\nferească iubita de tentaţiile oraşului. Patru ani iubirea lui a îndurat toate durerile,\npână ce şi-a destrămat speranţele. Dacă a consimţit el ca Nadina lui să plece\nsingură în străinătate a doua oară!\nŞi, în trei luni, de când e dusă, a primit de la ea exact trei scrisori şi în toate trei îi\ncerea numai bani...",
  "Cu becul electric aprins pe noptieră, Grigore privea umbrele imobile ce\nîmpestriţau odaia ca nişte amintiri împietrite. Din când în când, cu coada\nochiului, se uita la Nadina, care surâdea în ramă, încântată de ea însăşi.\n– Câte ceasuri să fie?... Două! murmură dânsul amărât. La nouă mă aşteaptă\nDumescu şi eu visez treaz la Nadina!... Doamne, Doamne, cât sunt de idiot!",
  "6\nA doua zi, până la prânz, Grigore a isprăvit cu bine toate afacerile. (Dumescu a\nfost amabil, ca totdeauna, a scontat poliţa armeanului şi a reţinut pentru\namortizarea datoriei numai cât i s-a oferit.) Trecu pe urmă, să zică bună ziua, pe\nla Victor Predeleanu, prietenul lui cel mai bun, unde fu oprit la masă. Se simţea\nca acasă în familia Predeleanu.\nEra mulţumit că a scăpat de grijile care azi-noapte luaseră proporţii catastrofale.\nInsomnia nu e chinuitoare doar pentru că îţi scurtează odihna, ci mai ales prin\ngândurile negre ce-ţi inspiră şi care te înfăşoară într-o reţea tentaculară. În\natmosfera caldă de la Predeleanu, aducându-şi aminte cât l-au amărât\nînchipuirile, zâmbi în sineşi, dar cu o umbră de tristeţe. Îşi recunoştea o\nslăbiciune în ezitările eterne care îi răsuceau nervii şi-l împiedicau să înfrunte cu\nsiguranţă viaţa. Ca tatăl său, de pildă, sau cel puţin ca Predeleanu.\nDe-abia pe la cinci, când ajunse acasă, îşi aminti că dăduse întâlnire pentru ora\ntrei tânărului transilvănean. De unde să-l mai ia acuma? Se simţea vinovat că a\njignit un om care poate a crezut într-însul. Porunci servitorilor să-l reţie, dacă ar\nreveni, sau barem să-i afle adresa.\nSe duse apoi la mătuşă-sa, Mariuca, văduva generalului Constantinescu, care nu\nl-ar fi iertat nici pe lumea cealaltă dacă ar fi auzit că a umblat prin Bucureşti şi\npe ea a ocolit-o. Era o femeie plină de bunătate, primitoare, veşnic veselă şi\ncunoscând toate cancanurile amoroase şi militare din România. Grigore la ea a\nstat cât a fost student, iar bătrânul Iuga la ea trăgea şi acuma.\nPentru că n-a vrut să rămâie la cină, l-a pus să-şi dea cuvântul de onoare că va\nveni negreşit mâine la dejun, când vor fi singuri şi are să-i povestească o",
  "sumedenie de lucruri extrem de importante.\nZiua următoare se întâmplă să fie duminică şi Grigore se sculă mai târziu.\nCoborând grăbit să plece, întâlni în poartă pe Titu Herdelea, care, după o noapte\nde amărăciune şi decepţie, revenise să-şi mai încerce norocul. Luară o nouă\nîntâlnire pe după-masă, spre marele regret al Mariucăi, fiindcă n-a avut răgaz să-\ni spuie lui Grig nici un sfert din câte ar fi dorit şi ar fi trebuit. Ca să repare\nuitarea de ieri, Grigore stătu apoi cu Titu Herdelea până seara, îl pofti a doua zi\nsă-l ia la masă în familia Predeleanu (pe care i-a şi vestit pe când se întorcea de\nla mătuşa Mariuca), îi promise că se va duce la Baloleanu să se intereseze dacă a\nfăcut vreun demers la Universul şi, mai presus de toate, îi propuse să fie oaspele\nlui la moşie pentru vreo săptămână sau două sau oricâte, până când i se va aranja\nceva în Bucureşti, să nu-şi cheltuiască banii degeaba pe aici...\nNumai când s-a văzut în casa Predeleanu s-a convins Titu Herdelea că n-a visat\nşi că promisiunile lui Grigore sunt serioase.\nŞi înainte, dar mai ales după-masă, Victor Predeleanu a ţinut să arate oaspelui\nsău şi prietenului lui Grigore tot ce avea mai de preţ în bibliotecă, socotind că pe\nun poet trebuie să-l intereseze ediţiile rare, cărţile româneşti cu însemnări de\ndemult sau feluritele hrisoave şi documente vechi. Se bucura văzând emoţia lui\nTitu şi ar fi vrut să-l dea de exemplu lui Grigore, care nu se prăpădea deloc după\ncomorile lui.\nDeşi mare proprietar care-şi iubea şi cultiva cu pasiune pământurile, Predeleanu\nîşi avea reşedinţa în capitală. Pe domeniul său Delga din Dolj, cuprinzând trei\nsate, realiza ceea ce Grigore râvnea şi nu putea din pricina bătrânului. De altfel,\nşi tatăl lui Victor la fel s-a împotrivit. La Craiova, unde s-a născut, a trăit şi a\nmurit, a fost socotit printre oamenii cei mai bogaţi. Zgârcenia lui a rămas\nproverbială. Numai după moartea bătrânului a putut angaja un administrator\nspecialist, a introdus maşini care să micşoreze mâna de lucru, a început în sfârşit\no exploatare mai modernă pe proprietăţile ce-i reveniseră lui. Mare parte a anului",
  "o petrecea şi el la ţară, iar în timpul muncilor nu se mişca de acolo săptămâni\nîntregi. Cu ţăranii se purta corect, fără a se amesteca prea mult între ei. Făcea\nînvoieli cum se obişnuiau primprejur, nici mai grele, dar nici mai uşoare. Le\nvânduse câteva sute de pogoane de pământ nu din nevoie, căci era dintre cei\npuţini proprietari care n-aveau nici un fel de datorie, ci din dorinţa de a-i\nemancipa şi, în acelaşi timp, de a se emancipa şi el de dânşii. Obişnuia să spuie\ncă adevărat mulţumit va fi numai atunci când va fi scăpat de ţărani şi ţăranii de\nel.\nMama lui Victor mai trăia şi şedea la Craiova împreună cu Elena, sora lui,\nmăritată cu un profesor de liceu, tinerel, frumuşel, inteligent şi foarte sărac, pe\ncare l-a luat din dragoste, dar numai după moartea bătrânului, care n-ar fi\nconsimţit niciodată să-şi dea averea pe seama unui calic. De altfel, şi Victor,\ncând s-a însurat, a trebuit să cam forţeze mâna bătrânului, care ar fi dorit să-i\naleagă o nevastă după placul lui, adică cu o zestre cel puţin egală. Tecla, însă,\nafară de nume şi frumuseţe, n-a avut avere. Era fiica preşedintelui Curţii de apel\ndin Craiova, Nicolae Postelnicu, vlăstarul unei vechi familii boiereşti, sărăcit de\ntot.\nCu toate că moştenise virtuţile economice ale tatălui său, inclusiv zgârcenia, lui\nVictor îi plăcea să se mândrească, mai mult chiar decât cu experienţele agricole,\ncu biblioteca lui şi cu colecţia de pictură ce şi-o înjghebase de câţiva ani şi\npentru care nu se codea a cheltui, ba şi a risipi.\n– Lasă-l să mai răsufle, Victore, că l-ai asasinat! zise într-un timp Grigore, care\nse întreţinea cu doamna Predeleanu şi cu sora ei.\n– Din fericire, am observat că domnul Herdelea nu s-a plictisit prea rău în\nmijlocul cărţilor frumoase, ca alţii! răspunse Predeleanu ironic.",
  "– Ca mine, adică! recunoscu Iuga dând din cap. Eu, ce-i drept, prefer alte\nfrumuseţi, mai ales în casa voastră...\nTitu Herdelea încercase să murmure o protestare, dar foarte timid, să nu facă\ncumva o gafă. Aceeaşi teamă a avut-o mereu şi la timpul mesei, încât doamna\nPredeleanu a trebuit să-i vie în ajutor cu un surâs de aur, care să-i mai stingă\nemoţia.\nÎnăltuţă, zveltă, de o feminitate mângâietoare, doamna Tecla Predeleanu\nrăspândea atâta seninătate şi bunătate, că lumina şi locul pe unde trecea. Ochii ei\nalbaştri-verzui păstrau o candoare feciorelnică. Deşi măritată de nouă ani, făcea\nimpresia unei fete cuminţi, iar cei doi copilaşi ai ei, Mircea şi Ioana, voinici şi\nştrengari, ar fi părut fraţi şi cu ea, dacă mândria şi dragostea de mamă n-ar fi\nstrălucit atât de fierbinte în privirile ei.\n– Mulţumesc de compliment, dacă ai făcut aluzie la noi, interveni sora Doamnei\nPredeleanu, cu o cochetărie familiară, dar nu primim, fiindcă...\n– Atunci, îl retrag în ce te priveşte pe dumneata şi-l ofer numai Teclei, căci ea cu\nsiguranţă nu-l va refuza! întrerupse Grigore.\n– Aşa e, eu primesc orice, chiar şi complimente! zise doamna Predeleanu.\nSora ei, Olga Postelnicu, avea douăzeci de ani şi era zglobie şi drăgălaşă ca o\nporumbiţă. Cu un veşnic surâs vesel pe buze, care-i şedea foarte bine, cu ochii\nnegri, sclipitori de curiozitate şi adumbriţi de gene lungi, cu nasul mic şi\nobraznic, cu obrajii bucălaţi şi fragezi de copil, o răsfăţau şi părinţii ei, şi toţi câţi\no cunoşteau. Puţin mai scundă ca Tecla, avea o supleţe felină, pe care o evidenţia",
  "mai ales când dansa. Îi plăcea să danseze mai mult ca orice. Idealul ei ar fi fost\nsă se facă dansatoare.\n– Dar n-ai observat, Tecla, insistă Olga cu o încăpăţânare de copil, că a fost\nnumai un pretext din partea lui ca să poată vorbi cu Victor iarăşi despre chestia\nţărănească? Toată lumea râse. Într-adevăr, Grigore, cât au stat la masă, n-a vorbit\ndecât despre moşii, arendaşi, ţărani şi învoieli, din ce în ce mai avântat, cu toate\ncă nimeni nu-l contrazicea. Doamna Predeleanu îl conjură acuma să nu mai\nreînceapă. Chiar şi Titu găsi oportun să-l roage să mai lase în pace eterna chestie\nţărănească ce-l urmărea pretutindeni ca o obsesie.\n– Pe dumnealor nu zic să le intereseze, că le-am plictisit de atâtea ori, spuse\nGrigore resemnat, dar dumneata, care eşti încă nou pe meleagurile noastre?\n– Voi prefera să mă iniţiez la faţa locului! replică tânărul Herdelea, profitând de\nocazie să provoace o nouă confirmare a invitaţiei ce i-o făcuse Iuga.\n– De asta să fii sigur că nu scapi! strigă Grigore, adăugând către ceilalţi: Îl iau cu\nmine la Amara să-mi ţie de urât şi nici nu-i mai dau drumul până ce nu va fi tobă\nde chestia ţărănească!\nPredeleanu, după ce îşi aşeză la loc comorile, spuse că tocmai şi ei se pregătesc\nsă plece cu toţii la Delga, pentru vreo două săptămâni, sfârşind:\n– Cu ocazia asta, vom lăsa şi pe Olguţa acasă la ea, să nu se înstrăineze prea tare\nde Craiova noastră iubită!",
  "– O, dacă-ţi închipui că am să rămân la Craiova exact când începe sezonul la\nBucureşti! se revoltă fata.\nDe doi ani, de când era socotită fată mare, Olga mai mult a stat în Bucureşti\ndecât acasă. Victor avea ambiţia s-o mărite el, cu un bărbat care să-i placă şi lui.\nFiind cam plin de sine, se gândea negreşit la cineva care să-i semene. De aceea îi\nşi zicea mereu: „Dacă vrei să fii fericită, să aştepţi până ce voi zice eu: acuma!“\nEl însuşi era brun, cu mustăţi fine, cu nişte ochi puţin bulbucaţi în care lucea mai\nmultă bunătate decât inteligenţă.\nApoi veni vorba despre Nadina. Întrebarea s-a pus convenţional, căci Nadina n-\navea nici o simpatie pentru familia Predeleanu şi o frecventa numai la zile mari\nşi din pricina lui Grigore. De altfel, simţămintele erau reciproce. Dacă Nadina\nsocotea pe Tecla o ipocrită fără înţelegere pentru viaţa mondenă, Tecla o găsea\npe Nadina mai mult aventurieră. Ea cunoştea multe din câte circulau asupra\ndoamnei Grigore Iuga şi ştia că sunt mai multe pe care nu le cunoştea şi nici nu\ndorea să le afle. Din toată familia, singură Olga admira pe Nadina, dar numai în\ntaină şi pentru că era o excelentă dansatoare, care găsea prilejul să danseze\nmereu.\nGrigore vorbea despre nevastă-sa pe un ton glumeţ, în care totuşi se simţea\namărăciunea. Spunea că o vede aproape mai rar decât pe Olguţa şi că discută\nîmpreună mai cu seamă de afaceri; Nadina îşi administrează singură averea aşa\nde bine, că totdeauna are deficite pe care el, fireşte, trebuie să le acopere spre a-i\ndovedi că e soţul ei şi că o iubeşte. Speră că, zilele acestea, are să se întoarcă din\nstrăinătate, deoarece începe sezonul şi ea n-ar putea lipsi. Apoi brusc, cu alt glas,\nparcă şi-ar fi despicat inima:\n– Cât vă invidiez eu pe voi, dragii mei!... Casa voastră e casa fericirii. Eu, care\nsunt un sentimental, uite aşa ceva am visat pentru căsnicia mea. Idealul meu de\nfemeie a fost o fiinţă ca dumneata, Tecla! În adâncul sufletului meu... Nu te\nsuperi, Victore?",
  "– Dimpotrivă, mă măguleşte! zise Predeleanu. Adică mai mult pe Tecla. Dar cum\nTecla e a mea şi noi doi suntem unul...\nTecla surâdea. Iuga adăugă:\n– Da, aşa, cu surâsul dumitale, cu blândeţea dumitale, cu copilaşii dumitale...\nCum să nu te invidiez, Victore? Mai ales când pe urmă mă uit la mine...\nCum Grigore devenea prea sumbru, Predeleanu îl întrerupse, glumeţ:\n– De, Grigoriţă, dacă te-ai pripit? Cine-i de vină? Iacă, ţi-aş fi dat acuma o\nnevastă mai straşnică decât Tecla. Uite, pe dumneaei!\nOlga se roşi până-n vârful urechilor, dar izbucni totuşi în râs, ca să-şi ascundă\nîncurcătura. Grigore o privi lung şi răspunse:\n– Evident, evident... Cine ar fi bănuit că din ştrengăriţa de acum cinci ani are să\niasă o domnişoară aşa de nostimă?... Regrete zadarnice, dragă Victore!\n– Nu te grăbi cu regretele, onorate domn! protestă Olga revenindu-şi. Întâi ar\ntrebui să te întrebi dacă te-aş fi luat eu!...\nŞi pentru că m-aţi pus în joc, ei bine, să vă spun: bărbatul meu va trebui să fie un",
  "tip vesel, elegant şi, mai presus de toate, dansator perfect... Iată!... Nu un ursuz\nca dumneata!\n– Bravo! strigă Victor. Bine că te-ai demascat, domnişoară!\nVasăzică un dansator doreşti?... Poate să-ţi procurăm unul de la operetă, ce zici?\nGrigore o privea stăruitor, ca şi când gluma i-ar fi răscolit în suflet crâmpeie de\nvisuri ce s-au înăbuşit înainte de a se contura în forme. Olga i se părea\ncompletarea Teclei. Avea toate calităţile ei, dar colorate mai viu şi, în ochii ei,\nsub scânteierile şăgalnice, parcă palpita o umbră sentimentală. Clătina din cap,\nsă-şi alunge închipuirile, şi rosti domol:\n– Prea târziu...",
  "7\n– Domnu Titu... Ghici ce surpriză am să-ţi fac? zise doamna Alexandrescu\nmisterios, oprindu-l în antreu. Nu ghiceşti?... Atunci poftim încoace!\nTitu Herdelea tocmai se despărţise de Grigore Iuga după masa de la Predeleanu.\nEra, fireşte, în costumul cel bun, pimpant şi elegant ca un mire. Doamna\nAlexandrescu îl introduse în camera ei, unde aştepta o doamnă micuţă, foarte\nblondă şi mirată, drăgălaşă şi simpatică.\n– Uite! făcu doamna Alexandrescu, arătând-o triumfătoare.\nTânărul îi sărută mâna ceremonios, zicând:\n– Sunt fermecat, doamnă Mimi!\n– Cum ai cunoscut-o aşa dintr-o dată? se minună doamna Alexandrescu.\n– După frumuseţe şi încă după ceva! răspunse Titu.\nMimi râse. Era măgulită de galanteria tânărului. Gânguri:",
  "– Mi-a spus mama că eşti poet. M-am convins acum şi eu.\nÎi ceru insistent, secondată de maică-sa, să explice şi restul.\nTânărul Herdelea mărturisi că, scotocind prin lăzile din antreu, a dat peste un\nroman pe care nu-l cunoştea şi a vrut să-l citească.\nDoamna Alexandrescu îi permisese să examineze biblioteca ginerelui ei, numai\nsă aşeze toate la loc cum au fost. Pe câteva file din carte a găsit o întrebare scrisă\ncu creionul: „Puişorule drag, mă iubeşti?“ A înţeles că Mimi trebuie să fi făcut\nîntrebarea viitorului ei soţ. După scris şi după întrebare, el a încercat să şi-o\nînchipuiască şi a văzut-o în închipuire aşa cum este. Ba fiindcă în carte n-a găsit\nnici un răspuns la întrebarea aceea gingaşă, şi-a luat voie să răspundă el: „Te\niubesc mult, puişorule drag!“\n– O, o! adevărat? făcu Mimi cu o surpriză plăcută. Vezi, eu nici nu-mi mai aduc\naminte!\n– Ascultă, domnu Titu, interveni doamna Alexandrescu. Să nu te apuci să faci\ncurte lui Mimi, că ginere-meu e gelos foc şi ar fi în stare cine ştie ce să...\n– Fugi, mămică, nu mai ponegri aşa pe Vasile, să crează domnul că bărbatul meu\ne un bădăran!\nTitu se apără că nu şi-ar permite să crează nimic, adăugând că soţul unei doamne\natât de încântătoare n-ar fi de mirare să facă şi crimă pentru ea. Află apoi că",
  "doctorul a fost mutat la Bucureşti într-un post foarte bun, la primărie, că au venit\nsă se intereseze de locuinţă, fiindcă, peste vreo două săptămâni, el trebuie să se\nprezinte la slujbă şi că ea va rămâne aici câteva zile până va găsi o casă\npotrivită...\n– Ţi-am spus eu, domnu Titu, că e un băiat foarte distins, zise doamna\nAlexandrescu. Dacă n-ar fi aşa de sălbatic... Adineaori a adus-o pe Mimi până\naci, a intrat doar să zică bonjur şi a şters-o...\nŞtii dumneata de ce. I-am spus, adăugă către fiică-sa, ce-mi face din cauza\nbietului Jenică...\nMimi schimbă vorba. Titu îi veni în ajutor, oferindu-se să o însoţească, dacă are\nnevoie, în căutarea casei şi regretând că tocmai acuma, zilele astea, trebuie să\nplece şi el la moşia unui prieten...\nPe când altă dată nu ştia cum să fugă mai repede, acum deabia se dădu dus.\nMimi i se păru interesantă şi ispititoare.\n„Mă ţin de prostii în loc să-mi văz de necazurile mele! îşi zise după ce se retrase\nîn odăiţa lui. E drăguţă, nici vorbă, dar acuma nu e momentul să-mi pierd\nvremea cu aventuri d-astea.“ Nu putea şti când va pleca cu Iuga. El i-a spus:\ndouă-trei zile.\nDeci trebuie să fie gata în orice clipă. În cameră era frig şi întuneric. Se făcuse\nceasurile şase. Întâi să se schimbe, să nu-şi strice degeaba hainele cele bune.\nMare lucru e să ai o haină cumsecade. Parcă altfel te simţi. Mai stăpân pe tine şi\npe alţii. Ce noroc că s-a întâmplat să fie tocmai gătit când a cunoscut pe fata",
  "gazdei. Tot Mimi îi umbla prin cap. Destul! Îşi aduse aminte că pingeaua de la\ngheata de purtare din dreapta s-a descusut puţin.\nTot n-are nici o treabă şi e frig. Ia să meargă la cizmar cu ea, înainte de a se\nstrica mai rău... Trecu, în capul gol, la Mendelson, în fundul curţii. Din antreu, a\nmai auzit ciripitul doamnei Mimi; încă nu plecase. Cunoştea pe cizmar, de altfel,\nca pe toţi chiriaşii ceilalţi care, fiind toţi săraci, alcătuiau un fel de familie mare,\ncam certăreaţă şi zgomotoasă. Mendelson ocupa două cămăruţe, amândouă spre\ncurte. Una avea fereastră, cealaltă uşă de intrare.\nAtelierul era în colţ, după uşă. Aici ciocănea şi cosea şi bombănea toată ziua,\nghemuit pe scăunelul cu trei picioare, bătrânul Mendelson, sfădindu-se cu\nmuierea, ori dăscălindu-şi ucenicul, dacă n-avea alături vreun muşteriu cu care\nsă tăifăsuiască. Deşi împlinise cincizeci de ani, nici un fir alb nu i se ivise încă în\npărul negru, stufos, veşnic încâlcit ca şi barba. Se fălea că a învăţat meseria la\nRapaport şi râvnea din tot sufletul să-i pice o comandă de încălţăminte nouă, dar\nera mulţumit şi cu reparaţii, numai să fie şi să iasă un ban. Titu îl nimeri\nbocănind de zor la un pantof de damă.\n– Numai două secunde să ai răbdare, domnule Herdelea, zise cizmarul fără să se\noprească din lucru. Doar să isprăvesc tocul doamnei Tănăsescu, că se duce\ndiseară la teatru şi, uite, aşteaptă domnul Tănăsescu... Poftim, stai jos un\nminut!... Mişule, unde eşti? Dă un scaun domnului Herdelea!\nTitu dădu mâna cu Mişu şi cu Tănăsescu. Aşezându-se, mai văzu un militar, pe\ncare însă nu-l cunoştea, în colţul cel mai întunecos al cămăruţei.\nDupă o mică pauză, refăcându-se parcă atmosfera, Tănăsescu vorbi cu glasu-i\nbătrânesc:",
  "– Dacă-i pe dreptate, domnule Mişu, apoi s-o începem de la început, că aşa se\ncuvine. Fă-i dumneata dreptate ţăranului, nu zic, dar mai întâi nu lăsa de\nbatjocură pe cei care au slujit statul o viaţă întreagă, şi nu l-au furat, şi nici\nînvârteli n-au făcut, şi au ajuns la bătrâneţe ca vai de păcatele lor!\nTănăsescu era ieşit numai de un an la pensie şi avea o nevastă cu douăzeci şi\ncinci de ani mai tânără ca dânsul. Cum Mişu nu spuse nici da, nici ba, continuă\naproape mânios:\n– Să nu mă sileşti dumneata pe mine, care ţi-am muncit până m-ai stors ca pe o\nlămâie, să mă înjosesc la bătrâneţe, că nu şade frumos şi nu-i drept!\nMendelson, socialist înfocat, fost de câteva ori arestat şi bătut prin beciurile\npoliţiei, răspunse fără să ridice ochii de la lucru:\n– Dreptatea nu costă nimic şi de aceea n-are circulaţie în comerţ!\nMişu, însă, strigă deodată cu imputare:\n– Domnule Tănăsescu, dacă dumneata te plângi şi suferi de nedreptate, atunci\ngândeşte-te ce trebuie să fie la ţară, unde nu pătrunde nici o rază de nădejde!\nPensionarul se supără de-a binelea.",
  "– Ba să mă mai slăbeşti dumneata cu ţopârlanii dumitale, înţelegi? Că ţăranul are\nşi de mâncare, şi de îmbrăcat, şi de odihnă, slavă Domnului! Nu ne tot luaţi pe\nnoi cu ţăranii, că noi ştim prea bine ce-i la ţară! Mai aveţi grijă şi de cei orăşeni,\ncă noi ducem greul, şi suferim, şi ne chinuim, numai Dumnezeu ne ştie!\nRegreta că a fost cinstit în slujbă şi n-a strâns avere, ca alţii, să nu-i mai pese de\nnimeni şi de nimic în lume. Şi o ţinu aşa, până ce Mendelson îi întinse pantoful\nreparat şi lustruit ca oglinda.\n– Cu moşul nu-i chip să discuţi obiectiv, că el din chestia pensiei lui nu iese,\nobservă Mişu ironic, după plecarea lui Tănăsescu. De altfel, funcţionarii şi\npensionarii sunt stâlpii burgheziei noastre. De aceea îşi închipuie că statul numai\nde ei trebuie să aibă grijă şi că lor li se cuvine tot... Dumitale îţi plac stările astea,\ndomnule Herdelea? Titu se simţea fericit şi n-avea chef de controverse. Răspunse\ntotuşi ca să zică şi el ceva.\n– Eu nu cunosc îndeajuns stările de aici şi nu le pot judeca, dar ştiu că\nnedreptatea e pretutindeni şi sub diferite forme. Dincolo într-un fel, aici altfel...\n– Dar în alte părţi, oamenii se luptă împotriva ei, se agită, ţipă, pe când noi o\nprivim ca o stare normală! Asta e buba cea mare!\n– Uneori şi lupta e inutilă! murmură Herdelea, convins.\n– Iacă, asta e mai rea ca toate, domnule! Resemnarea asta!",
  "strigă Mişu. Credeam că dumneavoastră, cei de dincolo, sunteţi mai dârzi pentru\ntriumful dreptăţii!\nLampa de petrol ce atârna din tavan peste mescioara încărcată cu cuie de lemn, şi\ncalapoade, şi scule lăsa restul odăiţei într-o obscuritate în care şi oamenii păreau\nsiluete de umbre. Mişu, subţirel şi slăbuţ, în picioare, gesticula violent, ca şi când\ns-ar fi luptat cu întunericul. Titu mai stătuse de vorbă şi cu tânărul, şi cu bătrânul,\nîi socotea revoltaţi din pricina mizeriei, îi înţelegea şi aproba, deşi el, fire\ndiscretă, nu-şi cheltuia durerile în cuvinte aspre, ci îşi tortura cu ele numai\nsufletul lui. Apoi ştia de la Gavrilaş că Mendelson e deocheat la poliţia de\nsiguranţă şi nu voia să facă cor cu dânşii şi să aibă, poate, cine ştie ce\nîncurcături.\n– Mişule, astâmpără-te, că eşti militar şi-ai să dai de dracu!\nzise deodată bătrânul, speriat parcă de zelul fiului său.\n– Da ce, pentru că-s militar, n-am dreptul să-mi spun o părere cinstită? Lasă că\npeste zece zile am scăpat de armată, dar şi până atunci, ce, am să mă jenez de\ndumnealui? Ce, dumnealui nu e proletar ca şi noi?\n– Ba ce mai proletar, domnule Mişu! făcu Titu şi mai în glumă, şi mai în serios.\nAtât de proletar că deocamdată tai frunze câinilor cu speranţa că voi găsi cândva\nde lucru!\nDupă o tăcere tulbure, Mişu urmă cu un glas mai potolit:",
  "– Măcar dreptul de-a ne tângui între noi să ni-l păstrăm, că altfel... Ce zici, frate\nPetre? Întrebarea o puse militarului care, în colţul cel mai întunecos, pe marginea\npatului de scânduri, şedea cu şapca pe genunchi, mut, neclintit, parc-ar fi fost de\npiatră! Surprins de întrebare, făcu un început de mişcare să se scoale în picioare,\nîşi luă seama şi se înţepeni mai tare pe loc. Răspunse gros, straniu, ca din altă\nlume:\n– De...\nTitu Herdelea întoarse capul spre el, uimit. În întuneric, desluşi o faţă osoasă,\nnegricioasă, din care scăpărau doi ochi aprinşi.\nMâinile mari, noduroase, sprijineau capela pe genunchi, împreunate într-o\ncrispare stângace, înfricoşate parcă să n-o turtească.\n– Dânsul mi-e camarad, explică Mişu. Am început miliţia în aceeaşi baterie şi\nam rămas prieteni. E băiat foarte de treabă. A ajuns căprar, uite tresa! Caporal\nPetre Petre! Îl ştie tot regimentul.\n– Petre Petre, repetă Titu, adăugând în sine: „Ce nume!“ Socotind că trebuie să-i\nadreseze un cuvânt, să nu-şi închipuie că se ţine mândru, zise:\n– Mi se pare că nu eşti bucureştean?\n– Nu, nu! făcu repede şi apăsat căprarul, ca şi când ar fi vrut să se apere de o\nruşine. Sunt de la ţară, judeţul Argeş.",
  "– Aşa, da!... Fireşte! Mi-am închipuit. Necunoscând încă bine geografia ţării,\nTitu căută să-şi rememoreze harta, să vază unde vine judeţul Argeş. Adăugă\nezitând:\n– De pe lângă Piteşti?\n– Aproape de Piteşti, aprobă căprarul, înviorat. Comuna Amara. Pleci cu trenul\nde aici şi mergi la Costeşti, la Costeşti schimbi, iei pe cel de Roşiori şi apoi\ncobori în gara Burdea, iar de-acolo numaidecât eşti la Amara.\nHerdelea îşi amintea că şi Grigore Iuga a vorbit de Amara. Te pomeneşti că Petre\nPetre o fi chiar de pe moşiile Iuga. Îi stătu pe limbă să întrebe pe artilerist dacă a\nauzit de un boier Grigore Iuga.\nÎi fu ruşine de Mendelson, care ar putea crede că vrea să se laude cu cunoştinţe\nboiereşti.\n– Îţi pare bine că scapi de oaste? întrebă apoi într-o doară.\n– Rău nu mi-a fost nici la regiment, n-am ce mă plânge, zise Petre Petre domol şi\ngrav. Dar, de, tot mai bine-i acasă, că, vedeţi dumneavoastră, omul de la ţară...\nSe încurcă şi tăcu.",
  "– Desigur, continuă Titu, ca să-l scape din încurcătură. Tot omul trage la căsuţa\nlui, la pământul lui... Ceva avere ai, pământ?\n– Ba pământ nu prea avem şi tare ne-ar trebui! răspunse căprarul cu lăcomie. Pe\naici se tot aude că poate s-or îndura boierii şi...\n– Auzi, domnule Herdelea? strigă Mişu batjocoritor. Îţi place? La boieri e\nnădejdea lor! Să se îndure boierii!\nPetre Petre se uită mirat, neînţelegând de ce batjocoreşte Mişu.\nŞi zise liniştit, simplu:\n– D-apoi de la cine să tragem nădejdea, dacă nu de la boieri?...\nDe la cine n-are? Cine n-are uşor dă, că nu pierde nimic...\n– Atunci o să mai aşteptaţi mult şi bine! făcu Mişu cu dispreţ.\n– Om aştepta, ce să facem! mormăi Petre Petre, coborând ochii spre genunchi, la\nşapca pe care o mototolise cumplit.\nPlecând, Titu dădu mâna pe rând cu toţi. Mâna lui Petre era grea, şi aspră, şi",
  "reavănă ca pământul.",
  "Capitolul II – PÂMÂNTURILE",
  "1\nÎn gara Burdea, posomorâtă şi singuratică în mijlocul câmpiei, pe linia Costeşti-\nRoşiori, aştepta brişca galbenă, cunoscută, de la Amara. Când opri trenul, un\nbăieţandru se repezi la vagonul în uşa căruia se arătase Grigore Iuga, strânse\nbagajele şi le duse la trăsură. Vizitiul Ichim, bătrân şi sfătos, ţinea strâns din\nhăţuri pe cei doi telegari neastâmpăraţi, care-şi rodeau zăbalele şi scormoneau cu\ncopitele pietrişul.\n– Bine-aţi venit, conaşule!\n– Bine v-am găsit, Ichime! răspunse Grigore, suindu-se lângă tânărul Herdelea.\nToate bune pe aici?\n– Toate, conaşule, şi sănătate!\n– Ei, dă-le drumul!\nUn ţâţâit energic, şi caii porniră atât de brusc, că băieţandrul de lângă vizitiu se\nîndoi de spate. Din dosul gării, brişca, după câţiva paşi, coti pe drumul nepietruit\ncare taie câmpia curmeziş până la Curteanca. Drept înainte, în zarea plumburie,\nsatul se zugrăvea ca un muşuroi uriaş, crescut cu bălării. Pe de lături, de jur\nîmprejur, miriştea arămie se întindea nesfârşită, tăcută şi netedă. Numai ici-colo\npoposeau cârduri de ciori, punctând cu pistrui negri obrazul pământului. Cerul,\ncăptuşit cu nori tomnatici, apăsa greu şi parcă-şi afunda marginile în orizont.\nRari copaci, aliniaţi perpendicular, însemnau şoseaua judeţeană ce leagă",
  "Costeştii cu Roşiorii.\nCând intrară în satul Curteanca, Grigore zise deodată lui Titu:\n– Aici e reşedinţa lui Popescu-Ciocoiul! De la gară venim tot pe moşia lui. Până\nacum câţiva ani a ţinut-o în arendă. Vezi ce bine a ştiut să lucreze dacă a reuşit să\nscoată pe stăpânul său din casă şi să se instaleze dânsul. Dar poate că\nproprietarul şi-a meritat soarta. Nu l-am pomenit niciodată pe la moşie...\nSatul era numai câteva bordeie, în mijlocul cărora se înălţa conacul, o clădire\ninformă cu un turn pătrat, vopsită toată în culoarea sângelui şi înconjurată cu\nmagazii diverse. Drumul spre Amara încrucişa şoseaua judeţeană în Curteanca,\ntrecea pe lângă conac, spre marginea văii Teleormanului. Malul cobora pieziş, ca\no stâncă, vreo cincizeci de metri, până jos. Valea însăşi, largă mai bine de un\nkilometru, netedă ca-n palmă, cu pământul cel mai roditor, părea o nesfârşită\npanglică vrâstată cu grădini de zarzavat.\nGârla încă nu se vedea nicăiri.\n– Opreşte, Ichime! strigă Iuga înainte de-a începe coborâşul.\nŞi adăugă către Titu, puţin înduioşat şi mişcat: Vreau să-ţi arăt pământurile\nnoastre, şi care au fost, şi care au mai rămas. De aici se văd toate ca pe o hartă...\nDincolo de valea Teleormanului, ce se afla acum la picioarele lor, pământul se\nîncovoia prelung şi lin ca o spinare uriaşă.",
  "– Râul Teleorman e linia de hotar din partea asta, rosti Grigore, ridicându-se în\ntrăsură şi indicând cu mâna şerpuirea uşoară a văii. De la satul Ioneşti, care se\nvede colo, departe, în stânga, şi până jos de tot, în dreapta, unde se varsă într-\nînsul Valea Câinelui, care ne hotărniceşte de partea cealaltă. Limba de pământ\nîntre aceste două gârle a fost odinioară domeniul Iuga. Azi, nici jumătate nu mai\ne al nostru. De altfel, limba era destul de respectabilă, peste douăzeci de mii de\npogoane. Vezi un sat dincolo de gârlă drept înainte, chiar pe drumul nostru?... E\nBabaroaga.\nDincolo de Babaroaga mai e un sat, Gliganu Nou... se zăreşte luciul de tinichea\nnouă a turnului bisericii, colo, puţin mai sus, în grămădirea de copaci... Aşa!\nPartea din stânga a drumului a fost cea dintâi înstrăinată din pământurile\nfamiliei. Un străbunic a înzestrat cu ea o fată. Acum îi zice moşia Vlăduţa,\nfiindcă conacul se află în Vlăduţa. Proprietarul e azi unul Stănoiu, care nici nu\nstă în ţară: nu ştiu ce face prin Italia, se pare c-ar fi în diplomaţie.\nMoşia o ţine în arendă un colonel pensionar, Ştefănescu, om foarte de treabă, cu\ntrei fete de măritat, pe care nu le poate urni cu nici un chip, deşi sunt drăguţe şi\nau câte ceva zestre. Tot restul a fost un singur trup până la moartea bunicului,\ncând s-a împărţit între tata şi un frate al său, Teofil, care apoi şi-a vândut treptat\ntoată partea lui. Odinioară, vasăzică nu tocmai aşa de mult, tot pământul acesta\nse numea simplu moşia Amara ori moşia Iuga. Acuma moşia Amara e numai\nvârful limbii, partea din jos – am să ţi-o arăt mai pe urmă mai de aproape. În\ndreapta satului Babaroaga, e moşia nevestei mele, două mii cinci sute de\npogoane, şi ţine până la drumul ce se vede mai devale, între Găujani şi Bârlogu.\nDincolo de proprietatea Nadinei, spre Valea Câinelui şi în jos până la satul\nLespezi, e moşia Lespezi a cumnatului meu Gogu Ionescu, omul dumitale.\nAmândouă sunt arendate aceluiaşi grec, un anume Platamonu, încă de pe când le\nîngrijea tatăl lor. Un arendaş harnic şi priceput, bun platnic. Se îmbogăţeşte\nvăzând cu ochii. Cu toate astea, sau poate din pricina asta, nu prea se bucură de\nsimpatii.",
  "Drept este că nici lui nu-i prea pasă de simpatii şi îşi vede de treburile lui... Aşa!\nPe urmă vine moşia Vaideei, de la Lespezi înainte, între Amara şi Valea Câinelui.\nVreo două mii de pogoane.\nE proprietatea unei bănci din Bucureşti, dar o exploatează în arendă de mai mulţi\nani un moldovean cumsecade, Cosma Buruiană, pripăşit prin părţile astea el ştie\ncum. Aleargă, asudă, horobăieşte grozav şi fără folos, căci la plata fiecărui câştiu\ndă din colţ în colţ. Tata ţine mult la el şi-l laudă, desigur, pentru că e păgubaş...\nCe mai rămâne între cele două gârle e al nostru. Adică afară de un colţ de vreo\npatru sute de pogoane împrejurul satului Izvoru, chiar la confluenţa apelor, care\nţine de domeniul Ghica.\nFiindcă s-a ciopârţit aşa, acum ne-am apucat şi noi să ciopârţim măcar cu numele\nceea ce mai avem: moşia Ruginoasa, moşia Amara, moşia Bârlogu, fiecare după\nsatul lângă care se află. Am să te lămuresc mai bine când vom ajunge la Lespezi\ncă e tocmai pe spinare şi se vede până la Izvoru, ba uneori şi până în judeţul\nTeleorman, care începe numai la câţiva kilometri din jos de Izvoru.\nAidem, Ichime! O luăm peste Gliganu şi oprim niţel la Lespezi, sus.\nÎnainte de a porni caii, Grigore mai strigă:\n– Stai! Stai! Încă un minut!... Să profit de ocazie şi să-ţi prezint pe vecinii din\npartea asta. Poate să-i întâlneşti cât vei sta la noi şi barem să ştii de unde să-i\niei!... Pe colonelul Ştefănescu ţi l-am spus. Trecem deci la dreapta. La Găujani\nnu e nimeni. În satul următor, la Humele, are o moşie mică, foarte bine îngrijită\nşi un conac ca o bomboană generalul Dadarlat din Piteşti. Mai încolo, alături de\nşosea, pe dâmbul acela, se vede bine cătunul cu conacul, e moşia Goia, tot aşa,",
  "numai de câteva sute de pogoane, a lui Ioniţă Rotompan, prieten bun cu tata,\nboier sadea, legat de pământ şi muncitor; are o fată măritată cu un magistrat la\nRoşiori. La Orodelu, mai la vale, în dreptul Izvorului, dincoace de gârlă, e\nproprietatea Perticari, cu un castel şi un parc care merită să fie văzute. Poate să şi\nmergem odată, să le vezi şi dumneata, dacă vom avea răgaz. Fireşte, moşia e\narendată, castelul şi parcul însă sunt rezervate pentru proprietarii care vin destul\nde des să petreacă aici. Domeniul familiei Matei Ghica se întinde de la Izvoru\npână în judeţul Teleorman şi e exploatat în regie de un administrator care, în\npatru ani, şi-a chivernisit o moşioară proprie la marginea Bucureştilor, oferind\ntotuşi proprietarilor numai deficite peste deficite. Şi la Izvoru e un conac\nsimpatic şi confortabil, iar boierii stau aici de cum se desprimăvărează până\ntoamna târziu. Noi însă nu suntem în relaţii cu dânşii, nu ştiu de ce, aşa am\napucat... Gata, am isprăvit!... Dă-i drumul, Ichime!\nGrigore se simţea în largul lui, vorbea şi explica cu mare volubilitate şi cu o\nplăcere care-i îndulcea glasul. Titu Herdelea privea, asculta, tăcea.\nBrişca porni în trapul reţinut al cailor pe drumul ce cobora într-o serpentină\nseveră pe malul escarpat ca o faleză.\n– Aşa-s gârlele noastre pe aici, se grăbi Iuga, observând nedumerirea tovarăşului\nsău din pricină că nu descoperea nicăieri urmele râului. Mai tot anul le treci cu\npiciorul, sau chiar seacă de tot, dar şi când se înfurie câteodată, cam primăvara,\napoi se umflă din mal în mal, parcă-ar fi Dunărea. Furii d-astea grave totuşi se\nîntâmplă rar. De aceea, cum vezi, nici măcar de o punte n-avem nevoie. Sus, la\nIoneşti, pe şoseaua judeţeană, s-a făcut un pod pentru orice eventualitate, dar s-a\nrupt acum câţiva ani, nu l-a mai dres nimeni şi lumea trece tot pe de lături, ca şi\naici. Valea Câinelui însă, cu toate că e mai mică, e mai mânioasă, face mai multe\nstricăciuni, aproape în fiecare an, şi nici nu seacă niciodată!\nTrecură valea. Drumul continua drept ca o aţă şi în puţine minute intrară în\nBabaroaga, un sat amărât, două uliţe încrucişate, nişte căscioare murdare, prin",
  "ogrăzi mulţi copii şi orătănii, icicolo vreun ţăran pipernicit, iar pe un dâmbuleţ,\nmai afară, o bisericuţă de lemn ca o jucărie stricată. Titu Herdelea deschise gura\nsă întrebe ceva, dar Iuga i-o luă înainte:\n– Aici odinioară au fost numai colibe pentru argaţii de pe domeniu.\nSatul s-a înfiripat fără voia nimănui, de aceea e cum e...\nDupă ce ieşiră din Babaroaga, urmă:\n– Ai observat încrucişarea uliţelor în mijlocul satului? În stânga era drumul spre\nIoneşti şi mai departe spre Costeşti, iar în dreapta, traversând moşia Nadinei,\nspre satul Bârlogu, al nostru, afară de o harabaie de casă, într-o margine, pe care\nţăranii au botezat-o conac, deşi serveşte numai ca magazie, fiindcă arendaşul\nşade în Gliganu, iar nevastă-mea, înainte de-a se mărita, când a venit pe aici, de\ndouă sau trei ori, a tras la conacul din Lespezi, al fratelui ei, în orice caz mai\nprezentabil...\nVreun sfert de ceas, în trapul cailor, brişca merse printre moşiile Vlăduţa, la\nstânga, şi Babaroaga, la dreapta. Priveliştea era monotonă. Aceeaşi câmpie,\npleşuvă, pustie, cu pământul răscolit de brazde printre care firicelele de grâu de\ntoamnă, abia răsărite, păreau nişte plăpânzi fulgi verzui pe un trup înfrigurat.\n– Uite, aci şade Platamonu, arendaşul moşiilor Nadinei şi a lui Gogu, zise iar\nGrigore când fură în satul Gliganu, arătând la stânga o curte mare, împrejmuită\ncu uluci, în mijlocul căreia, ascunse de coroanele veştede ale copacilor, se\nîntrezăreau clădiri albe cu acoperişuri de ţiglă.",
  "Pe poarta deschisă larg, tocmai atunci ieşea un bărbat cu faţa prăjită de soare,\nuscat, vioi şi energic, cu o pălărie veche, într-o haină scurtă de piele, cizme cu\nturecii moi şi înalţi. Când auzi clopoţeii şi văzu brişca de la Amara, se opri pe\npodeţul dinaintea porţii şi salută ceremonios şi respectuos:\n– Să trăieşti, coane Grigoriţă!... Bine te-ai întors şi cu noroc!\nIuga răspunse rece, ridicând pălăria.\n– Arendaşul? şopti Titu cu ochii la omul de pe podeţ.\nGrigore dădu din cap, iar când se mai depărtară puţin, murmură:\n– Nici mie nu mi-e simpatic, cu toate că nu mi-a făcut nimic.\nApoi, cu glasul de mai înainte:\n– Uite, acuma sosim la altă răscruce, aproape de capul satului.\nDacă mergi drept înainte, dai pe moşia cumnatului Gogu Ionescu, iar mai încolo,\ntrecând peste Valea Câinelui, ajungi îndată la Gliganu de Sus şi ceva mai\ndeparte, în satul Rociu, care se află pe şoseaua Piteşti-Fierbinţi, şi unde are o\nmoşie frumoasă actualul nostru prefect, Boerescu. Drumul din stânga vine de la",
  "Şerbăneşti, adică satul până unde se întinde moşia lui Gogu. Noi însă acuma\ncotim la dreapta, spre Lespezi şi Amara. Proprietatea Nadinei ţine până în\nşoseaua pe care am apucat, iar la stânga continuă pământurile lui Gogu...\nCam pe la mijlocul drumului, între Gliganu şi Lespezi, vizitiul opri, cum i se\nporuncise. De aci câmpia cobora lin până la împreunarea celor două văi. Vederea\nera mai largă, parcă s-ar mai fi curăţat aerul. Jos, spre miazăzi, se deschisese o\nfâşie de cer albastru.\n– Ei, acuma să-ţi mai arăt şi restul! zise Grigore. Îată, se zăreşte în stânga Valea\nCâinelui! Colo, în dreptul satului Lespezi, ăsta din faţa noastră, sfârşeşte moşia\nlui Gogu şi începe Vaideei.\nDincolo de Lespezi se vede cum continuă şoseaua pe care vom ajunge în curând\nla Amara, satul celălalt, mai mare şi mai arătos.\nLinia şoselei prelungite până în Valea Câinelui însemnează marginea moşiei\nVaideei. Tot ce se află la dreapta liniei ţine de noi până în cealaltă vale a\nTeleormanului, peste care am trecut... Acuma, tot la dreapta, dar aici, aproape,\ncătunul cela cât un cuib e Bârlogu.\nPână acolo, adică până la drumul dintre Lespezi şi Bârlogu, merge moşia\nNadinei şi apoi continuă până la Teleorman. Cum vezi, aproape am ocolit întreg\ndomeniul nevestei mele... Între Bârlogu şi Amara, mult mai devale, se vede încă\nun sat – Ruginoasa, chiar în centrul proprietăţii noastre. Acolo, avem acuma\nacareturile de căpetenie şi uneltele mai bune. La orizont, se zăreşte şi de aci satul\nIzvoru. Pata roşie e coperişul castelului Ghiculeştilor. Pădurea aceea, la stânga\nIzvorului, e a noastră. Sunt vreo trei sute de pogoane. Atâta s-a mai salvat. Cu un\nsecol în urmă, Amara se afla la marginea pădurii care cuprindea toate locurile\nastea... Uite, în stânga, pe Valea Câinelui, se vede şi satul Vaideei! De acolo,",
  "drumul care albeşte ca o panglică merge la Mozăceni. Mai încoace, dar peste\ngârlă, se vede foarte bine satul Cantacuzu. Moşia de peste trei mii de pogoane, se\nzice c-ar fi fost cândva a Cantacuzineş tilor, dar azi e a unui căpitan de la Piteşti,\nLache Grădinaru...\nDe altfel, pe aici, ori încotro te întorci, numai moşii boiereşti ai să vezi. Colo e\nButa, mai încolo Negraşi, pe urmă Zidurile, pe urmă Dumbrăveni...\nÎn Lespezi, îi mai arătă conacul lui Gogu, destul de întreţinut, fiindcă el mai vine\ndin când în când, adus de nevastă-sa, căreia îi place viaţa la ţară, măcar ca o\nvariaţie după petrecerile capitalei.\nApoi ajunseră la Amara. Satul, mai mare, era copleşit de aceeaşi sărăcie, cu\naceleaşi căsuţe coperite cu paie, aceleaşi ogrăzi pline de bălării. Grigore însă\natrase atenţia lui Herdelea, cu o mândrie nedisimulată, asupra bisericii de piatră\ncu turnul poleit, ridicată de bunicul său, şi asupra şcolii noi, clădită de tatăl său,\niar într-o ulicioară, pe stânga, îi arătă şi conacul moşiei Vaideei, în care locuia\narendaşul Cosma Buruiană şi care fusese casă de argaţi înainte de a se fărâmiţa\ndomeniul.\n– Stai, Ichime, să ne dăm noi jos, să vază boierul mai bine ce-avem pe-aici!\nstrigă deodată Grigore, sărind din brişcă, urmat de Titu. Voi luaţi-o înainte!\nPe dreapta, începea gardul de uluci pe sub zidire de cărămidă, cu stâlpi pătraţi\ndin loc în loc. Era conacul Iuga. În dosul împrejmuirii un şir de plopi bătrâni\nstrăjuiau ca un front de ostaşi de gardă. Printr-o poartă deschisă, se vedea ograda\ncu clădirile pentru logofeţi, argaţi şi alţi slujitori, cu grajduri, coteţe, hambare...\nMai încolo, după vreo sută de paşi, venea intrarea principală la casele boiereşti.\nPoarta era înaltă şi largă, cu trei arcade de zid unite deasupra, într-o cuşcă de\nporumbei. Întrând cu Titu, Grigore îi spuse cu o undă de tristeţe:",
  "– Acuma, ai să vezi ce-a fost în stare să facă iubirea!\nÎn perspectiva aleii de brazi tineri, castelul nou apărea ca un surâs de femeie\nfrumoasă. Herdelea ştia că tânărul Iuga l-a clădit de dragul Nadinei. Alb, cu o\nvastă verandă primitoare, cu ferestre luminoase, cu patru turnuleţe ca nişte suliţe\nde apărare, era înveşmântat jur-împrejur cu iederă, ce-şi întindea pe alocuri\nverdeaţa până la geamurile etajului de sus. Aleea se lărgea şi, în faţa casei,\ncuprindea un rond mare în forma unei inimi veşnic aprinsă cu flori roşii.\n– Fantezia cu inima înflorită trebuie să mi-o treci cu vederea, făcu gazda\nzâmbind, când văzu că Titu examinează atent rondul.\nA fost a unui biet îndrăgostit şi gusturile îndrăgostiţilor sunt cum sunt. Dacă am\npăstrat-o şi o cultiv mereu, este numai pentru că vreau să mă conving pe mine\nînsumi că n-am renunţat la iubire.\nRâse sec şi, după o pauză, continuă cu alt glas:\n– Ca să te familiarizezi deplin, îţi propun să facem un ocol, să vezi tot. Nu te\nsuperi că te-am plictisit cu atâtea explicaţii? A fost prima şi ultima oară.\nConacul cel nou era aşezat în mijlocul unui parc îngrijit meticulos de Grigore\nînsuşi. El a adus brazi, cărora de altfel nu le mergea prea bine în regiunea aceasta\nde şes. Potecile cu prundiş mărunt şerpuiau printre chioşcuri şi ronduri de flori,\nprintre grupuri de copaci speciali şi peluze tunse în fiece săptămână.",
  "Gardul viu care înconjura parcul era dublat de un grilaj de sârmă înspre ograda\ncealaltă, ca să nu pătrundă galiţele de acolo. Numai porumbeii zburătăceau pe\nalee şi prin faţa castelului, mai cu sfială însă ca în curtea de dincolo, unde se\nsimţeau în largul lor printre orătăniile fără număr.\nOcoliră prin dreapta. În spatele castelului, la vreo sută de paşi, se afla vechiul\nconac, vast, scund, bătrân. Înfipt parcă pe jumătate în pământ, cu un cerdac\nsprijinit pe stâlpi, care împodobea faţada ca un portic primitiv. Bătrânul Iuga\ncontinua a-şi păstra locuinţa în care s-a născut şi, cum el şedea aproape\npermanent la ţară, casa veche părea mai vie decât cea nouă.\n– Asta e împărăţia noastră! zise Grigore când ajunseră iarăşi în faţa castelului,\nunde aştepta ajutorul vizitiului în semn că a descărcat tot ce fusese în brişcă.\nPe Titu Herdelea îl rodea de mult o întrebare, pe care totuşi parcă nu îndrăznea s-\no rostească. Acum, ca şi când ar fi fost pe punctul să se despartă pentru\ntotdeauna de lămuririle lui Grigore, întrebarea îl durea. O puse subit, cu privirea\narzătoare.\n– Mi-ai arătat atâtea moşii boiereşti, moşii peste moşii, mari şi frumoase. Dar\npământurile oamenilor unde sunt? Grigore Iuga tresări. Nu aşteptase acuma\nîntrebarea, deşi, pe când îi explica, pe drum, în câteva rânduri, i-a fulgerat şi lui\nprin minte şi chiar s-a mirat că Titu nu i-o pune. Îşi reveni repede şi răspunse:\n– Apoi vezi, pământurile oamenilor, asta e chestia ţărănească!... Pământurile! Nu\nprea sunt, şi unde au fost s-au cam spulberat... Dar asta-i altă poveste!",
  "Titu Herdelea nu înţelese şi totuşi nu mai stărui. Simţea că a răscolit o rană.",
  "2\n– Bine-ai venit, tinere, şi să te simţi la noi ca acasă! zise Miron Iuga, întrerupând\nprezentarea ce o începuse Grigore şi înăbuşind răspunsul emfatic pe care Titu şi-l\npregătise încă din tren.\nÎntr-un halat de casă, lung ca un caftan, bătrânul Iuga strânse bărbăteşte mâna\ntânărului Herdelea. Îl privi o clipă drept în ochi, parc-ar fi vrut să-l cântărească\ndefinitiv dintr-o dată. Avea nişte ochi negri atât de pătrunzători, că-ţi\nscormoneau sufletul şi-ţi citeau gândurile. Era mai înalt şi mai chipeş ca Grigore,\ncu înfăţişarea voluntară a omului obişnuit să poruncească şi să fie ascultat.\nMustaţa groasă românească, puţin căruntă, îi împodobea faţa, iar glasul metalic,\nenergic şi totuşi cald, te cucerea. Mâinile osoase, puternice, păreau în stare să\nţină coarnele plugului, cu toate că erau fine şi mai ales degetele foarte delicate.\nIndică musafirului un scaun aproape de dânsul şi apoi se uită la fiul său\nîntrebător. Grigore ştia că bătrânul e nerăbdător să afle ce-a făcut la Bucureşti. Îi\npovesti cum a umblat şi cum, graţie culanţei excepţionale a lui Dumescu, s-a\nputut întoarce cu geanta mai plină decât a sperat.\n– Vasăzică tot Dumescu! murmură Miron Iuga mulţumit.\nNumai prietenii cei vechi sunt săritori la nevoi... Dar pe armean ai făcut bine că\nnu l-ai strâns de gât. Foarte bine!\nRămase un răstimp cu ochii la Grigore, pe urmă se întoarse iarăşi spre Titu, pe",
  "care înfăţişarea şi primirea bătrânului îl cam zăpăcise. Îl întrebă despre părinţi şi\nfraţi, apoi cum, când şi de ce a trecut Carpaţii... Auzind că face versuri şi vrea să\nscrie în gazete, Miron Iuga avu un gest dispreţuitor. Îl observă şi Titu, şi Grigore,\nşi amândoi se uluiră. Ca să-l îmblânzească, Herdelea începu să vorbească despre\nunguri, despre suferinţele şi persecuţia românilor şi alte asemenea lucruri de\nefect sigur. Bătrânul asculta atent şi la sfârşit zise:\n– Tocmai fiindcă poporul o duce greu cu stăpânirea, conducă torii lui nu trebuie\nsă-l părăsească. Dragi îmi sunt ardelenii care vin încoace, nu zic, dar mai dragi\nmi-s cei care stau pe loc, acolo, să înfrunte primejdiile, să atragă asupra lor\nfulgerele asupritorilor, ca astfel poporul să fie la adăpost. Mulţimea nu poate trăi\nfără conducători sau ajunge să vegeteze într-o viaţă animalică. Păstorul care-şi\npărăseşte turma e mai rău ca acela care o conduce greşit, căci turma singură se\nrisipeşte, pe când cu păstori, buni sau răi, tot nu se pierde...\nGrigore se simţi atât de jenat, mai ales că Titu Herdelea schimba feţe-feţe, încât\nîntrerupse cu glas de protestare:\n– Bine, tată, dumneata ai aerul că-l dojeneşti pentru că dorul de libertate l-a\nîndemnat să vie între noi unde, în orice caz, are mai multe posibilităţi să-şi\ndezvolte talentul. Nu uita că neamul românesc, tocmai pentru că soarta l-a\ndespărţit între atâtea dominaţii străine, trebuie să-şi păstreze vie cel puţin\nunitatea sufletească, iar unitatea aceasta numai cântăreţii şi scriitorii o pot\nîntreţinea!\n– Foarte just! aprobă Miron. Dar dacă toţi cântăreţii şi scriitorii, cum zici tu, se\nvor muta la Bucureşti, în ţara liberă, atunci poporul rămas dincolo ce va face?\nUnitatea e necesară, fireşte.\nNu însă între cântăreţi, ci pentru sufletele celor mulţi. Dimpotrivă, cântăreţii vor",
  "cânta mai sincer acolo, simţind şi ei durerile, decât aici, unde patriotismul a\najuns mai mult articol de paradă.\n– Nu, nu, eşti profund greşit, tată! insistă Grigore din ce în ce mai aprins.\nUnitatea sufletească o face în primul rând limba unitară. Apoi, dacă scriitorii\nnoştri se vor închide în provinciile lor, în mod fatal vom avea despărţiri tot mai\npronunţate şi în grai, iar în cele din urmă, nici nu ne vom mai înţelege frate cu\nfrate!\nNeclintit şi calm, bătrânul urmă:\n– O mie sau două mii de ani, de când om fi existând, prin vremuri poate mai\naspre decât cele de acum, văd că ne-am păstrat graiul cu toţii la fel, fie aici, fie în\nTransilvania. Scrierile ce le-am avut, multe-puţine şi bune sau slăbuţe, au\ncirculat şi peste graniţele care ne-au despărţit şi vor mai circula, fără îndoială. Şi\nscriitorii, fiecare la locul său, şi-au făcut datoria, cum s-au priceput. Dezertarea\nînsă eu n-o admit sub nici o formă şi pentru nici un motiv.\nMâine sau când va veni ceasul să luăm Ardealul, eu am nevoie acolo de\nconducători fireşti, de oameni care au ieşit din poporul de acolo şi care să poată\npune umărul la cârmuirea ţării.\nDiscuţia se prelungea fără ca vreunul să cedeze din convingerea sa, în vreme ce\ntânărul Herdelea asculta cu un surâs fad şi umil, vrând să aprobe în acelaşi timp\npe amândoi şi chiar dând dreptate în sinea sa amândurora, după fiecare replică.\nSpre fericirea lui, fu anunţat arendaşul moşiei Vaideei, pe care îl chemase Miron.\nCosma Buruiană avea treizeci şi cinci de ani, şapte copii şi o nevastă drăguţă,",
  "care promitea să-i mai sporească numărul urmaşilor. A fost logofăt pe la diferite\nmoşii prin Teleorman până ce în sfârşit i-a ajutat Dumnezeu de a putut lua, acum\npatru ani, pe seama lui, proprietatea Vaideei de la Banca Agrară, cu o arendă\nmodestă faţă de preţurile ce se plăteau în regiunea aceasta. Cu mulţi ani în urmă,\npe când era la moşia Stătescu, a fost bătut cumplit de nişte oameni care se\nplângeau că i-ar fi înşelat la dijmuit. De atunci trăieşte într-o frică de ţărani, soră\ncu moartea.\n– Cucoane Miroane, ce vă spuneam eu mereu? zise dânsul, îndată ce se aşeză pe\nscaun, cu o înfăţişare amărâtă, parcă ar fi băut oţet. N-aţi auzit ce-am păţit?\nAdică de unde să auziţi că şi eu adineaori aflai pocinogul... M-au prădat,\ncucoane Miroane! O jumătate de vagon de porumb, pe puţin, azi-noapte, din\nhambarul cel nou!... Pândarii nu ştiu, n-au văzut, argaţii nu, nimic, în sfârşit,\nnimeni nu ştie ce-a fost şi cine a fost. Şi doar trebuie să fi umblat toată noaptea,\nnu unul, ci mulţi... Şi de-abia săptămâna trecută îl dijmuisem, de, cinstit, părţi\ndrepte, cum mă ştiţi... Acu vedeţi şi dumneavoastră norocul meu!\nMiron Iuga deveni grav şi mohorât auzind jelania arendaşului, spre deosebire de\nGrigore, care avea pe faţă numai batjocură.\nBătrânul compătimea pe Buruiană c-a suferit atâta pagubă, totuşi mai mult îl\nîngândura faptul în sine. Dacă ţăranii au ajuns să fure în grup o cantitate aşa de\nconsiderabilă, chiar să nu fi fost cât spune arendaşul, e semn rău. Când fură unul,\ntreacă-meargă; îl prinzi sau nu-l prinzi, n-are importanţă. Un caz izolat. Când se\nadună însă mai mulţi pentru prădăciune, atunci se schimbă lucrurile.\n– Uite rezultatele vorbelor de clacă cu care aţi împuiat urechile ţăranilor! făcu\nMiron apăsat, adresându-se mai cu seamă fiului său. Câtă vreme ţăranul a ştiut\ncă trebuie să se învoiască cu moşierul, ca să poată trăi amândoi, au mers toate\nbine. De când le-aţi băgat în cap toţi gărgăunii au început fapte d-astea. Şi e\nnumai începutul! Fii sigur că vor urma altele şi mai urâte!",
  "– Să nu exagerăm lucrurile, tată, zise Grigore cu o uşoară ironie în glas. Au mai\nfurat ţăranii şi altă dată, şi de la alţii. Ei şi? Parcă nu se fură de când lumea? De\nce să tragem concluzii atât de negre dintr-o întâmplare atât de obişnuită?\nBătrânul Iuga nici nu socoti de trebuinţă să-i mai răspundă.\nSofismele lui Grigore le cunoştea prea bine. La toate, el găseşte explicaţii şi\nscuze. Umblă gânditor de ici-colo un răstimp, apoi se opri hotărât, spunând:\n– Să-mi trimiteţi încoace pe primar şi pe şeful postului de jandarmi! De unde o\nfi, să-mi găsească imediat hoţii! Pe urmă vom mai vorbi... Dar şi pândarii tăi,\nfaini bărbaţi, n-am ce zice!\nÎntâi ei ar trebui bătuţi până vor mărturisi cine-s hoţii. Da, da! Aş putea pune\nrămăşag că ei ştiu, dacă cumva nu sunt şi ei din bandă!\nArendaşul se închină îngrozit:\n– Vai de mine, cucoane Miroane, vreţi să-mi dea foc, să mă nenorocească de tot?\nEu umblu cu dânşii, cum umbli cu buba coaptă şi vedeţi ce-am păţit. Darmite\ndacă i-aş lua cu răul...! Să mă ferească Maica Precista!... M-am plâns\ndumneavoastră aşa, ca unui părinte care totdeauna m-aţi ajutat şi m-aţi ocrotit,\ndar încolo...\n– Am să mă ocup eu de chestia asta mai de aproape, mormăi Miron închis. Eu o\nconsider de o importanţă excepţională.",
  "Ceilalţi tăcură. Grigore nu mai voia să se amestece, văzând înverşunarea\nbătrânului, iar Titu, mai ales după scena de adineaori, se simţea mâhnit şi nu-l\ninteresa controversa.\nMiron Iuga chemase pentru altceva pe Buruiană. Acuma însă numai furtul îi era\nîn minte şi, după câteva momente, zise iarăşi, fără să se uite la cei din casă, parc-\nar fi vorbit singur:\n– Lasă că nu e întâia oară că se fură ca-n codru pe aici. Numai în toamna asta au\nfost vreo cinci cazuri. De două ori au fost chiar la noi, lucruri mici, dar au fost.\nIar tăcu şi îşi morfoli singur gândurile şi în sfârşit, ca şi când ar fi descoperit ce\ncăuta, declară sever:\n– Răul trebuie curmat din rădăcină. O pildă la timp e mai eficace decât\nrepresiunea violentă, când boala s-a întins şi s-a adâncit.\nCosma Buruiană, înfricoşat de întorsătura ce-o lua întâmplarea pe care el o\npovestise mai mult ca să demonstreze boierului cât este de ghinionist, încercă să\nîndulcească puţin lucrurile:\n– S-au schimbat mult ţăranii, coane Miroane! S-au deşteptat de sunt chiar prea\ndeştepţi. De altminteri, toată lumea e azi prea deşteaptă şi de aceea merge din rău\nîn mai rău. Apoi ţăranul, dacă s-a deşteptat, numai pământ vrea şi iar pământ, şi\nnu se uită de se poate ori nu se poate, ci o ţine una şi bună...",
  "Titu socoti momentul potrivit, acuma când părea că s-au mai potolit spiritele, să\nobserve şi dânsul cu blândeţe:\n– Aşa e ţăranul pretutindeni, mă rog. Şi la noi, în Transilvania, tot după pământ\nse zbate. Şi niciodată nu-i ajunge. Şi e bine că e aşa. Cât timp ţăranul va iubi cu\natâta patimă pământul, e sigur că nimeni nu i-l va putea smulge...\nBătrânul se uită la el lung şi atât de batjocoritor, că tânărul îşi întrerupse\ncuvintele şi plecă ochii perplex, neputând înţelege ce o fi greşit de şi-a atras atâta\nnemulţumire. Arendaşul, însă, ca să-i facă plăcere boierului, interveni zelos:\n– Altele sunt împrejurările prin părţile dumneavoastră, domnu...\n(Nu înţelesese numele lui Titu şi îngână nişte sunete în loc.) Acolo pământul\ntrebuie luat de la străini, care vi l-au răpit în timpul veacurilor, pe când aici\npământurile ale boierilor au fost din neam în neam, şi boierii le-au ţinut, şi le-au\napărat de toate urgiile...\n– Fii pe pace şi fără grijă, că în curând şi la noi va fi ca şi dincolo! zise Grigore\ndispreţuitor. Chiar azi mai bine de jumătate din moşiile boiereşti se află în\nmâinile tuturor veneticilor pe care numai dragostea de pământ nu se poate spune\ncă-i doare. Ce va fi mâine, Dumnezeu ştie, dar parcă tot mai folositor ar fi pentru\nţară dacă moşiile ar ajunge în mâinile ţăranilor, căci de la ei mai greu o să le ia\nstrăinii decât de la noi. Nu din alt motiv, dar cel puţin ei sunt mulţi.\nBătrânul se uită şi la dânsul ca adineaori la Titu, şi nici lui nui răspunse nimic. I",
  "se părea atât de evident că vorbeşte prăpăstii, că se mira numai cum un băiat\ninteligent ca el nu-şi dă seama.\nBuruiană însă, simţindu-se şi direct atins, răspunse mieros, dar şi puţin indignat:\n– Coane Grigoriţă, vorbiţi cu păcat, zău aşa, coane Grigoriţă!\nCe spuneţi dumneavoastră în glumă, să fiţi sigur că are să se întâmple, uite\ncrucea! Le-a intrat oamenilor în cap să puie stăpânire ei pe pământurile boierilor\nşi să vedeţi că aşa va fi. N-aţi observat dumneavoastră că unde se aude de o\nmoşie de vânzare, ţăranii se şi reped s-o cumpere şi s-o împartă? Iată, chiar la\nnoi, că tot mă ţineam să vă spun, cucoane Miroane, umblă vorba că oamenii vor\nsă cumpere moşia coniţei Nadina!\nMiron Iuga ridică deodată fruntea, zicând mirat:\n– Cum s-o cumpere?... Ca s-o cumpere ar trebui să fie întâi de vânzare.\n– Apoi aşa vorbesc ei, c-ar fi de vânzare.\n– Auzişi, Grigoriţă, râse bătrânul necăjit.\n– Auzii, făcu tânărul dând din umeri.",
  "– Mi se pare că de pe la Platamonu ar fi ieşit vorba, continuă arendaşul cu\nimportanţă. Fiindcă, după câte am prins eu întâmplător de la oameni, parcă şi\ngrecu ar umbla s-o cumpere, iar oamenii, ce zic, de ce s-o ia grecul şi să n-o\nluăm mai bine alde noi...\n– Cum ies zvonurile astea aşa, Grigoriţă? zise Miron, acuma enervat. Mişună\ncumpărătorii pe moşia nevestei tale şi tu parcă habar n-ai avea!... Cu toate astea\ntrebuie să fie ceva, că oamenii n-au înnebunit din senin.\n– Chiar aşa e, cucoane, se amestecă iar Buruiană. Se zice, adică zic oamenii, că\ncuconiţa însăşi ar fi spus grecului că nu-i mai prelungeşte arenda, măcar de i-ar\nda oricât, şi îndoit decât îi dă azi, pentru că dumneaei vrea negreşit să vânză şi să\nscape de tot balamucul cu arenda, şi cu oamenii, şi celelalte... Iac-aşa, coane\nMiroane!\nPe bătrânul Iuga vestea aceasta îl impresionă mai mult chiar decât povestea cu\nfurtul. Încercă să mai descoasă pe arendaş, dar nici arendaşul nu cunoştea alte\namănunte. Pe urmă se închise şi nu mai zise nimica... Un fecior îi pofti la cină.\nBuruiană, sculându-se să se retragă, întrebă cam nedumerit:\n– M-aţi chemat, cucoane Miroane, să-mi spuneţi ceva şi eu v-am ţinut cu\nnecazurile mele, să mă iertaţi...\nMiron încercă să-şi amintească pentru ce l-a chemat şi se înfurie mai rău că nu-şi\nputea aduce aminte. Vru totuşi să-i spuie ceva ca să-l concedieze delicat şi nu\ngăsi nimic. În sfârşit, fără să întoarcă ochii spre dânsul, mormăi mohorât:\n– Acu lasă, că m-ai supărat destul... Du-te cu Dumnezeu!",
  "3\nTitu Herdelea nu se simţi cu adevărat bine decât când, după cină, rămase singur\nîn camera ce-i fusese pregătită şi unde îl adusese Grigore, explicându-i să nu\npuie la inimă cuvintele bătrânului, că el aşa a fost totdeauna, original în păreri şi\ngesturi, dar are un suflet minunat... Voia tânărul să nu ţie seama şi totuşi stătuse\npe ghimpi la masă şi înghiţise cu noduri, căci Miron Iuga fusese şi mai ursuz, nu\ni-a adresat nici o privire şi s-a hărţuit toată vremea cu fiul său pe fel de fel de\nmărunţişuri.\nOdaia lui era la etaj, în clădirea cea nouă, cu o fereastră spre curtea conacului şi\nalta spre parc. Grigore se reîntoarse la tatăl său, în casa cea veche, unde şi\nmâncaseră. De altfel, viaţa acolo şi-o petrecuse şi el. Numai când avea oaspeţi\ndormea dincoace, ca să nu le fie urât şi să nu pară castelul pustiu. I-a arătat lui\nTitu, în celălalt colţ, dormitorul cochet în care stăpânea fotografia Nadinei.\nTânărul Herdelea se mai învârti puţin prin cameră, se gândi că Grigore ar putea\nsă revie să mai stea de vorbă, îşi zise apoi că şi-au luat noapte bună şi deci, până\nmâine dimineaţă, slobod este să facă ce-i place. Nu era târziu. În sobă ardea\nfocul cu un duduit adormitor. Mai bine să se odihnească.\nA doua zi se sculă mai de dimineaţă de cum obişnuia la Bucureşti. Fireşte, toată\nlumea era de mult sculată. Înainte de amiazi tândăli primprejurul conacului.\nFiindcă Grigore Iuga avea de descurcat nişte socoteli cu un slujbaş, anume\nIsbăşescu, care ţinea contabilitatea gospodăriei, în afară de diverse alte însărcină\nri, Titu Herdelea se simţea încurcat şi nu ştia ce să facă sau încotro s-o apuce.\nLogofătul Leonte Bumbu, un ţăran dezgheţat, înalt şi osos, cu o înfăţişare\nenergică de sergent reangajat, l-a plimbat puţin prin curtea cea mare şi i-a arătat\nla repezeală grajdurile cailor şi un şopron încuiat, care fusese transformat în\ngaraj pentru automobilul coniţei Nadina, când venea la ţară. Dar se vedea că",
  "omul are alte treburi, ca şi ceilalţi de la conac. Se chibzui c-ar fi mai înţelept să\ndea o raită prin sat în loc să stea aici de prisos. Se răzgândi deocamdată. Poate că\nar fi nedelicat faţă de amfitrioni.\nLa masă, însuşi Grigore îl îndemnă să se considere absolut liber pe mişcări,\nscuzându-se că azi e ocupat până peste cap cu balamucurile, dar că de mâine\nîncolo va fi cu totul la dispoziţia lui.\nCoborând mai târziu, Titu întâlni pe alee o fetişcană cu nişte ochi negri şi un\nzâmbet care-i alungară îndată urâtul. Era subţirică, desculţă şi cu o băsmăluţă\nalbastră legată cochet pe cap.\n– Ascultă, fetiţo, îi zise oprind-o. Eşti de aici, de la curte?\n– Sunt numai de câteva zile, răspunse fata. M-a adus tuşa Profira, a de-i\nbucătăreasa boierului ăl bătrân, că de mult mă tot chema să viu negreşit, să-i dau\najutor, că tare i-e greu şi deloc nu se învoieşte cu celelalte fete...\n– Şi cum te cheamă?\n– Marioara! zise ea, adăugând după o scurtă pauză: A Irinii lui Vlad Ciungu.\nMaică-mea, că tăicuţu a murit acu patru ani, e soră cu tuşa Profira.\n– Ei, bravo, Marioară, făcu tânărul, ocrotitor. Dar pentru că eşti fată aşa de\ndrăguţă, spune-mi, aveţi învăţător în sat?",
  "– Cum nu, conaşule! Avem. Foarte de treabă şi tânăr. E chiar de aici, şi-i însurat,\nşi-i trăiesc părinţii, că stau toţi împreună...\n– Şade departe?\n– Nu-i aşa departe, conaşule... Cum ieşi în uliţă, faci la stânga şi mai mergi niţel\nşi vezi o casă cu flori în geamuri. Acolo şade.\n– Bine, Marioară, mulţumesc şi să-ţi jucăm curând la nuntă!\nzise Titu, ciupind-o galant de obraz.\n– Să dea Dumnezeu! răspunse fata mai domol şi roşind puţin.\nSchimbul de cuvinte mai învioră pe Titu Herdelea. Coti la stânga pe uliţa satului.\nPlouase binişor azi-noapte, dar în cursul zilei a fost puţin soare, încât pământul\ns-a zbicit. Îi venise în minte să facă mai întâi o vizită învăţătorului; el însuşi era\nfiu de învăţător şi deci se cuvenea. A treia casă, pe stânga, după conacul Iuga,\nacoperită cu tablă roşie, avea o tăbliţă de tinichea pe perete, între ferestre. Era\npostul de jandarmi. Apoi ajunse la încrucişarea cu ulicioara ce duce spre satul\nVaideei, în care Grigore îi arătase mai în fund conacul lui Cosma Buruiană.\nChiar în colţ văzu cârciuma cu streaşina foarte lată şi o bătătură în faţă, cu uşa\ndeschisă larg. Doi ţărani se tocmeau de afară cu cârciumarul voinic şi gras, ţăran\nşi el, care stătea în prag şi cu pălăria pe ceafă. Văzând pe Titu, cârciumarul salută\nfoarte respectuos... Mai încolo, tot pe dreapta, despărţită de cârciumă numai prin\ncâteva case, venea primăria, cu ogradă mare, apoi pe stânga, şcoala şi pe urmă\niar pe dreapta, biserica. În dreptul bisericii tânărul se opri: n-o fi trecut oare de\ncasa învăţătorului? Un copil i-o arătă cu degetul: numai niţel mai înainte.",
  "Casa nu se deosebea întru nimic de celelalte. Doar curtea era mai curată şi în\ngeamuri într-adevăr râdeau nişte muşcate însângerate.\nDeschise portiţa. Un dulău şchiop şi zbârlit se aruncă la dânsul, lătrând atât de\nfurios, de parcă să-l sfâşie. Din cerdacul îmbrăcat cu viţă sălbatică îi coborî într-\najutor o ţărancă sprintenă, care alungă câinele.\n– Aici şade, mă rog, domnul învăţător? întrebă Titu nehotărât.\n– Aici, aici, poftiţi!... N-aveţi frică, nu muşcă, dă-l încolo de nebun! Face şi el\ngălăgie ca să-şi plătească viaţa! adăugă femeia, văzând că străinul trage cu coada\nochiului spre dulăul care, până să se potolească, mai hămăia din când în când\nneîncrezător şi răguşit.\nÎn cerdac apăruse un bărbat de vreo treizeci de ani, cu faţa suptă şi ochii negri,\ncare ardeau straniu, cu mustaţa mică, răsucită.\nPurta un veston negru de sub care atârnau jur-împrejur poalele cămăşii ţărăneşti\nînflorite.\n– Eu sunt învăţătorul, domnule!\nTitu Herdelea se prezentă ceremonios şi explică în câteva cuvinte cum a ajuns în\nAmara. Intrară în casă. Învăţătorul îi recomandă pe nevastă-sa, ţăranca de\nadineaori. Cu stângăcia sfiiciunii, acuma părea şi mai simpatică. Pe Titu numai",
  "costumul ţărănesc îl nedumerea. Cu mentalitatea-i ardelenească, el îşi închipuia\ncă învăţătorul, adică reprezentantul intelectualităţii în sat, trebuie să fie îmbrăcat\norăşeneşte, ca astfel să se poată bucura şi prin exterior de un prestigiu deosebit în\nfaţa poporului.\n– La dumneavoastră şi stăpânirea doreşte, probabil, să aibă dascăl cu prestigiu,\npe când la noi... observă învăţătorul cu un gest de dezgust.\nDăscăliţa Florica sosi cu dulceaţa.\n– Vai, doamnă, nu trebuia! protestă Herdelea, luând însă cu plăcere.\nFemeia se roşi, se scuză, surâse, dispăru. După o scurtă şovăire, învăţătorul se\ncrezu dator să încunoştiinţeze pe oaspetele său că domnii de la curte nu vor fi\nprea încântaţi când vor afla despre vizita aceasta. Mai ales bătrânul Iuga, care i-a\nşi interzis să mai calce pe la conac, fiindcă odată a cutezat să ceară o foarte\nuşoară îmbunătăţire a învoielilor.\nTânărul Herdelea se spăimântase. În vreme ce învăţătorul vorbea, el se gândea\ndacă într-adevăr n-a făcut o greşeală venind la un om care, pe drept, sau nedrept,\nnu e bine văzut de Iuga. Se linişti, însă, auzind că e vorba de bătrânul care şi cu\ndânsul se poartă destul de prost.\nPe urmă învăţătorul, încălzindu-se, îi spuse că oamenii vor pământ şi că nu mai\npot trăi din ceea ce prisoseşte boierilor.",
  "Învoiala, chiar cinstită, impune ţăranului să dea jumătate din rodul muncii lui\nproprietarului. Muncind cât munceşte azi, dar pe pământul lui, omul ar avea un\ntrai de două ori mai bun. În realitate, însă, trei sferturi din truda săracilor merge\nsă întreţie huzureala celor ce stăpânesc pământurile. Mai fericiţi au fost sclavii\nde odinioară, care erau hrăniţi, îmbrăcaţi şi îngrijiţi în schimbul robiei, pe când\nţăranii noştri, robotind mai rău ca robii, nu ajung să-şi câştige nici măcar\nmâncarea omenească şi trebuie să cerşească şi să rămâie veşnic datori la ciocoi,\nca să nu moară de foame...\nIon Dragoş, învăţătorul, vorbea din propria experienţă, trăind şi el la rând cu\nţăranii. Numai întâmplarea l-a făcut să ajungă dascăl. Fiind copil silitor şi cu\nmare dragoste de carte, învăţătorul de pe vremuri a rugat pe boierul Miron să-şi\nfacă o pomană şi să sprijine pe băiatul lui Dragoş, ca să poată intra bursier la\nşcoala normală. Bătrânul a intervenit şi băiatul nu l-a făcut de ruşine, a fost elev\nstrălucit şi a luat diploma cu distincţie. Soarta voind ca tocmai în anul acela\ndascălul cel vechi să se prăpădească, Miron Iuga l-a adus în locul vacant, să fie\nun îndrumător pentru popor.\nAşa a spus atunci boierul, aşa a crezut şi tânărul Dragoş. Mai târziu boierul s-a\ncăit că l-a adus, iar învăţătorul şi-a zis că a fost adus aici să fie slugă\nrecunoscătoare. Până ce deunăzi Iuga a cerut revizorului şcolar să-i caute un om\ncu care să se poată înţelege şi care să nu-i bage zâzanie între ţărani, ca Ion\nDragoş. Revizorul îl cunoaşte, îl preţuieşte şi n-ar vrea să-l sacrifice; de aceea\nşovăie şi mai încearcă să temporizeze, sperând că bătrânul se va înmuia.\nMiron Iuga însă nu e o fire care să-şi schimbe gândurile şi, când va observa\ntărăgăneala revizorului, se va adresa chiar ministrului, prieten de-al lui, sau va\npune pe cuscrul său, deputatul Gogu Ionescu, să-i măture pe amândoi.\nBiata nevastă-sa nici nu bănuieşte ce primejdie îi paşte, şi nici ceilalţi ai casei. Se\nzbuciumă singur şi aşteaptă. Stă în casa părintească împreună cu un frate, scăpat\nanul trecut din armată, şi cu bătrânii. Din pământul ce l-au avut, jumătate l-au",
  "dat zestre unei surori, cea mai mare dintre ei, măritată cu un ţăran. El însuşi a\nluat o fată săracă, fără nimica, numai pentru inimă. De n-ar fi salariul, aşa puţin\ncât este, ar fi vai de toţi. Ba mâine-poimâine poate să mai vie şi vreun copil, deşi\npână azi, în doi ani, nu s-au învrednicit, măcar că au dorit.\n– Bine, dar nu există nici o lege care să...? întrebă Titu, plin de indignare.\n– Legile sunt pentru noi, cei mici şi umili, zise învăţătorul Dragoş cu tristeţe.\nPentru încătuşarea noastră...\nGlasul şi înfăţişarea învăţătorului dovedeau sinceritate fără umbră. Titu\nHerdelea, ascultându-l, se minuna cum se poate să se tolereze nişte stări atât de\nbarbare. Chiar dacă Dragoş ar exagera, ca toţi cei ce suferă greu, şi încă durerile\nlui trebuie să fie crâncene. Îşi zise că va vorbi negreşit cu Grigore Iuga, care\ntrebuie să facă dreptate.\n– Domnule învăţător, ai răbdare! zise dânsul cu însufleţire.\nDreptatea trebuie să triumfe!\n– Se poate, dar până atunci noi vom pieri, răspunse Dragoş cu amărăciune. De\nsute de ani aşteptăm dreptatea, domnule, şi nu mai vine. Poate că în realitate nici\nnu există. O fi numai un basm pentru oamenii necăjiţi.",
  "4\nPrimarul Ion Pravilă dădu buzna la jandarmerie. În odăiţa de la mijloc era\ncancelaria, în cea dinspre uliţă locuia şeful postului cu nevasta, iar în cea din\nfund, mai mărişoară, oamenii.\n– Ei, domnule şef, acu să te vedem pe unde scoatem cămaşa!\nrăbufni primarul cu faţa strâmbată de îngrijorare.\nPlutonierul Silvestru Boiangiu aţipise puţin după-masă şi numai adineaori se\nsculase şi trecuse în cancelarie. Era încă buhăit şi mahmur şi primarul îl\nîntrerupse tocmai dintr-un căscat binefă cător.\nVru să-l repează că „ce se năpusteşte aşa peste creştini“, mai ales când auzi că-l\nia şi cu „domnule şef“, titlu care i se părea că-l coboară, pe el, cogeamite\nplutonier vechi. Dar văzându-i mutra îngrozită, fu cuprins şi el de spaimă, încât\ndeodată îi sări lenevia şi întrebă:\n– Ce s-a întâmplat, omule?\n– Poznă mare, nene, belea mare, glăsui Pravilă, parcă mai prăpădit el însuşi din\npricina efectului ce-l făcuse asupra şefului.",
  "Primarul era mijlociu de statură, cu ochii mici, vicleni şi obrajii tăbăciţi şi\nîncreţiţi. Venea glonţ de la conac şi avea în urechi proaspăt glasul boierului cel\nbătrân: „De unde ştii, să-mi aduci hoţii, primare, că altfel pe tine te iau de guler!“\nParcă niciodată nu-l nimerise atâta de proclet pe boierul Miron, încât a fost\nbucuros că l-a dat afară.\n– Are dreptate şi boierul, zise plutonierul când înţelese despre ce era vorba. Dacă\nare, are. Nu-ţi spun eu mereu că aici toţi sunt tâlhari? Acu vezi bine şi\ndumneata...\nSilvestru Boiangiu, mustăcios şi ţanţoş, şi voinic munte, glăsuind astfel, căuta\nsă-şi răcorească inima speriată. Primarului ce-i pasă la adică? Se spală pe mâini.\nDe ce sunt jandarmi în sat? Acum câteva luni Miron Iuga s-a plâns\ncomandantului companiei, venit în inspecţie şi poftit la masă la conac, că\njandarmii sunt slabi şi şeful cam molcuţ şi de aceea iar au început să se\nînmulţească răutăţile ţăranilor. Căpitanul, fireşte, a tăbărât asupra plutonierului,\nl-a făcut albie de porci şi i-a pus în vedere că-l azvârle tocmai în fundul\nDobrogei dacă va mai da motive de nemulţumire domnului Iuga care aşa şi pe\ndincolo... Şi iată că din senin îi pică pacostea asta pe cap, când abia se mai\nliniştise şi el puţin.\n– Am să fac o anchetă de să mă pomenească satele astea de hoţ de codru şi pe\nlumea cealaltă! declară Boiangiu scrâşnind.\nSe sfătuiră îndelung. Era limpede că hoţii trebuiau căutaţi numai în Amara, în\nVaideei şi în Lespezi. În fruntea bănuiţilor puseră pe pândarii arendaşului Cosma\nBuruiană. Plutonierul trimise un jandarm să-i aducă numaidecât la post. Apoi\nluară pe rând pe toţi cei mai deocheaţi din toate trei satele, oprindu-se la câte\nunii, înlăturând pe alţii, mai revenind asupra câtorva. Până la sfârşit, Silvestru\nBoiangiu îşi întocmi o listă de vreo treizeci de oameni, pe care voia s-o mai\nrumege după ce va fi ascultat pe pândari...",
  "Jandarmul intră cu trei ţărani în cancelarie. Drept introducere plutonierul cârpi\nfiecăruia câte două perechi de palme zdravene, iar pe urmă le zise supărat:\n– Acu să-mi spuneţi cine a furat porumbul arendaşului?\n– Spuneţi, măi băieţi, spuneţi degrabă, să nu vă mai zdrobească oasele de\npomană, adăugă primarul cu glas părintesc şi plângător. Trebuie să-mi găsiţi pe\nhoţi din fundul pământului, altminteri e foc mare, că voi trebuie să-i ştiţi de n-oţi\nfi cumva chiar voi...\nIacob Mitruţoiu, cel mai bătrân şi gârbovit puţin, cu urmele degetelor\nplutonierului pe obrajii gălbejiţi, se jură că el n-a fost de serviciu în noaptea\naceea şi a dormit acasă cu copiii, precum pot mărturisi toţi vecinii lui şi tot satul.\nCeilalţi doi se scuzară că ei au avut poruncă de la boier să păzească hambarele\nde la curte, cele cu grâu, iar despre hambarul cel nou nici n-a fost pomeneală.\nTotuşi ei au tras cu urechea şi într-acolo, dar n-au auzit nimica.\nAdevărat că hambarul cel nou e mai depărtişor de conac, încât bătrânii au şi spus\nboierului, când l-a clădit, că nu e bine aşezat aşa de stingher...\nVorbele pândarilor fură primite cu batjocură şi cu o nouă serie de ghionturi. Toţi\ntâlharii se apărară cu nu ştiu, n-am văzut, n-am auzit. Dar cum să nu simţi nimica\ntu, pândar, plătit cu bani grei să păzeşti avutul stăpânului, când se fură un vagon\nde porumb numai la câţiva paşi de tine?... Irimie Popa, mai chipeş şi mai\nîndrăzneţ, nu se putu opri să nu zică:",
  "– Ce vagon, domnule plutonier, păcatele noastre? Că paguba să fi tot fost doi-trei\nsaci, dacă a fost... Şi nici boierul Cosma nu s-a putut plânge de mai mult, uite\ncrucea, dom plutonier! Doi-trei saci poate, dar ce vagon? Plutonierul îl plesni cu\ndosul palmei peste gură răcnind:\n– Eşti obraznic după ce furi?... În faţa mea cutezi să... Obrăznicia ţăranului îi\nvârâse un ac în inimă. Strigă un jandarm odihnit şi-i ordonă să aplice indivizilor\no bătaie românească, să le fie de ţinere de minte. Dar pe urmă îi iertă şi le dădu\ndrumul cu condiţia ca mâine dimineaţă să se prezinte la primărie cu hoţii, altfel\nva fi vai şi amar de ei.\n– Adică asta cum vine, primarule? întrebă Boiangiu când rămase singur cu\nPravilă. Boierul Miron ţi-a spus de un vagon de porumb, iar arendaşul reclamă\ntrei saci?\n– De, ştiu eu? ridică din umeri celălalt. În interesul anchetei, chestia asta trebuie\nlămurită mai întâi. Fiindcă într-un fel se anchetează un vagon şi alta e când sunt\ncâţiva saci. Prin urmare primarul va merge la faţa locului să constate cât şi cum\ns-a furat.\n– Dar să nu te culci pe o ureche, nea Ioniţă! adăugă plutonierul.\nC-apoi şi dumneata dai de dracu cu mine, aşa să ştii!",
  "5\nTitu Herdelea, ascultând jelaniile învăţătorului, se simţea aproape ruşinat şi\nvinovat că se află pe aici ca musafir al asupritorilor norodului. Numai când\nDragoş scăpa şi câte o vorbă mai blândă despre Grigore Iuga, îşi revenea în fire\nzicându-şi că în definitiv el e invitatul lui Grigore. Totuşi, spre a-şi manifesta\nfăţiş solidaritatea cu învăţătorul şi cu mulţimea oropsită din care face parte şi\ndânsul, în clipa plecării, strângându-i mâinile mişcat, frăţeşte, îl rugă să-l\nînsoţească până la preotul satului, să cunoască barem şi pe celălalt îndrumător al\npoporului.\nÎn ogradă intrase şi oprise un car cu doi bouleni jigăriţi. O babă uscată se iuţea să\nînchidă poarta, în vreme ce un flăcău se apucase să dejuge, iar un moşneag\nscotea apă din fântâna cu roată pentru adăpatul vitelor.\n– Uite-mi toată familia! zise învăţătorul Dragoş, arătându-i, după ce Titu îşi luase\nrămas bun, în cerdac, de la soţia lui.\nTânărul coborî şi dădu mâna cu bătrânii şi apoi cu flăcăul, mai înalt şi mai spătos\nca învăţătorul. Când să iasă în uliţă, flăcăul spuse fratelui său:\n– Ar fi bine să te abaţi niţel şi pe la primărie, că, mi se pare, iar umblă să-i bată\npe oameni de pomană jandarmii, iar pe pândarii de la arendaşul Cosma i-au şi\nbătut.\nDoamna Dragoş însă interveni înfricoşată:",
  "– Ba să nu te mai amesteci, Ionel, şi să-ţi vezi de necazuri, că avem destule, că\npe urmă iar o să zică boierii că ţii parte oamenilor şi o să te asuprească, şi iar...\n– Bine, bine, lăsaţi-mă-n pace acuma! zise învăţătorul autoritar şi cam mândru,\nmai ales când şi bătrânii se grăbiră să-l povăţuiască la fel.\nPe drum, Dragoş găsea câte-o vorbă bună aproape pentru fiecare om ce-l\nîntâlnea. Titu Herdelea era obişnuit de acasă să fie prietenos cu ţăranii, dar i se\npărea că învăţătorul exagerează înadins, ca să-i arate lui cât se interesează de\nsoarta tuturor.\nO femeie amărâtă îi opri, rugând pe Dragoş s-o înveţe ce să mai facă şi să\nînceapă că într-atâta i s-a urât cu viaţa asta de necazuri, de nici nu ştie ce-o ţine\nsă nu se arunce cu capul în jos într-o fântână. O întrebare a învăţătorului o stârni\napoi să le povestească cum bărbatul ei a fost omorât în pădure astă-iarnă şi cum\nde atunci se luptă ea singură să hrănească o casă de copii, că ceasul rău a făcut\nde a pierit şi un bou odată cu bărbatul, încât a trebuit să vândă mai pe nimic pe\ncel rămas, fiindcă bani n-a mai avut să-i cumpere altă pereche. Boierul cel bătrân\na chemat-o atunci şi a mângâiat-o, şi i-a făgăduit că are să-i plătească dumnealui\nboul şi să aibă grijă de bieţii orfani, dar numai cu făgăduiala s-a ales, căci pe\nurmă, de câte ori s-a mai dus la curte şi s-a rugat, la boierii cei mari n-a putut\npătrunde, iar logofătul, când a văzut că nu mai scapă de lacrimile ei, i-a spus că\nboierul s-a ţinut de vorbă şi a dat porunci domnului Isbăşescu să-i plătească\npaguba, dar că răposatul, fie iertat, a avut mulţi bani luaţi înainte, aşa că paguba\ntrebuie să i-o scază din datorii şi încă tot nu se acoperă. Apoi, dacă n-a avut boi,\nde-abia au mai vrut să-i dea pământ şi aratul a trebuit să-l plătească în bani, şi\nbani n-a avut şi s-a împrumutat de unde a putut, şi uite-aşa acuma intră în iarnă\ncu porumb puţin, de n-o să le ajungă nici până la Bobotează, că sunt mulţi, şi la\ndatorie mai are de dat, şi...",
  "– Apoi acu mai ai răbdare şi dumneata, că-ţi vine acasă băiatul cel mare de la\noaste şi are să ia el cârma, făcu Dragoş, căutând s-o liniştească.\n– Of, măcar de l-ar aduce Dumnezeu! bâlbâi femeia cu glas mai plângător. Dar\nvăd că alţii au venit şi lui Petrică nu-i dă drumul şi nu vine şi, Doamne, mult mă\nmai chinuiesc singură, şi multe lacrimi vărs, şi nu ştiu ce am păcătuit de m-a\nbătut Dumnezeu aşa de rău...\n– Vine, n-ai grijă! reluă învăţătorul. Mâine-poimâine te pomeneş ti cu el acasă!\nFemeia plângea şi se scuza că aşa plânge mereu şi nu se poate stăpâni de când au\ncopleşit-o nevoile, de nici noaptea nu mai are odihnă.\n– A avut un bărbat foarte de treabă, îi spuse lui Titu învăţătorul, despărţindu-se\nde femeie. Păcat că s-a prăpădit. Norocul ei că feciorul cel mare bate în partea\ntătâne-său, dacă nu cumva să-l întreacă.\nAjunseră în dreptul primăriei în faţa căreia Dragoş zărise de adineaori oprindu-se\no trăsură cunoscută. Din curtea primăriei tocmai ieşea arendaşul Platamonu\nînsoţit de băiatul său Aristide, student la Bucureşti, foarte bine îmbrăcat şi\nfrumuşel, cu trăsături fine, cu nişte buze cărnoase şi umede.\nZâmbitor şi cordial, Platamonu merse spre Dragoş cu mâna întinsă, spunându-i\nc-a venit să roage ceva pe primar, dar a nimerit rău, fiindcă primarul are o\nanchetă gravă şi cine ştie pe unde aleargă acuma.",
  "– Dacă umbli să cauţi femei, apoi cuminte ai făcut de l-ai luat pe dumnealui, că\nle cunoaşte prea bine! zise învăţătorul mai în glumă, mai în serios, arătând pe\ntânărul Aristide, care se apropiase de el.\nArendaşul râse zgomotos şi mulţumit:\n– Ei, tinereţea, sânge fierbinte! Mai bine să alerge după muierile de aici, decât să\nia la oraş cine ştie ce boli, cu toate că acuma nici la ţară nu mai eşti sigur...\nRâseră cu toţii. Platamonu se declară foarte încântat de cunoştinţa cu Titu\nHerdelea, aminti că l-a văzut când a venit cu Grigore Iuga şi-l pofti să vie pe la\nei, să-i cunoască familia şi să se împrietenească cu Aristide, care e un băiat de\nzahăr. De altfel zilele astea va trece şi el pe la curtea Iuga, deoarece a primit\nscrisoare de la coniţa Nadina că soseşte în ţară şi vine negreşit şi la moşie.\nÎndată ce se depărtară puţin, Dragoş murmură:\n– Nu e fată şi femeie tânără de care să nu se lege javra asta grecească! Tatăl\ndespoaie pe bărbaţi şi băiatul pe femei.\nÎn faţa cârciumii erau acum mai mulţi oameni care vorbeau şi gesticulau cu\naprindere. Când văzură pe Dragoş cu Titu, glasurile se potoliră. În mijlocul\ngrupului se aflau pândarii lui Cosma Buruiană, care se plângeau că-s nevinovaţi,\nşi primarul Ion Pravilă, care se silea să explice că hoţii trebuie negreşit\ndescoperiţi.",
  "– Auzişi, domnule Nică, ce s-a întâmplat? strigă primarul din mijlocul oamenilor\ncătre învăţătorul care voise să treacă înainte.\nTrebuiră să se oprească. Grupul de ţărani îi înconjură, ascultând din nou\npovestirea primarului, pe care pândarii îl întrerupeau mereu, încurajaţi de\npărtinirea tuturor. Pentru că Dragoş se codea să-l aprobe, Ion Pravilă ceru de-a\ndreptul părerea lui Titu, aşteptâ nd o acoperire a purtării lui.\n– Apoi, oameni buni, eu sunt străin şi de-abia de ieri în sat, zise tânărul Herdelea\npuţin încurcat de privirile curioase care-l pipăiau din toate părţile. Nu cunosc\nîmprejurările şi nici ce pagubă este, dacă este, şi...\n– Nu e pagubă deloc, conaşule, strigă brusc pândarul cel bătrân. Poftiţi şi\ndumneavoastră să vedeţi şi dacă...\n– Tu ţine-ţi gura, Iacobe, şi lasă-l pe dumnealui să vorbească!\nîl opri primarul, grav.\n– Cum zic, nu ştiu ce e şi ce nu e, continuă Titu, dar atâta ştiu bine: că de obicei\ndracul nu-i aşa de negru cum spun cei fricoşi.\nCâţiva ţărani râseră, iar unul observă:\n– Aşa, aşa... Să nu-i năpăstuiască degeaba pe bieţii oameni, că-i păcat!",
  "Profitând de reaprinderea mai aprigă a discuţiei, Dragoş cu Herdelea îşi urmară\ncalea cotind pe ulicioara dinspre Vaideei unde, aproape peste drum de conacul\narendaşului Buruiană, şedea popa Nicodim Grancea, într-o casă arătoasă, cu\nmulte acareturi şi o ogradă cât o grădină.\nÎl găsiră ajutând de zor la descărcatul unui car de dovleci. Era în potcap, cu o\nrasă cafenie soioasă, suflecată în faţă peste genunchi. Avea o barbă mare albă,\ncam înnegrită de murdărie.\nSe ţinea verde, deşi trecut de şaptezeci şi văduv de douăzeci de ani. Doar că nu\nmai vedea bine. Astfel şi acuma, nu recunoscu îndată pe Dragoş şi numai când îi\nauzi glasul, izbucni cu vioiciune:\n– Bată-te să te bată, Ionică, nici nu te mai cunoşteam!... Ochii, ochii m-au lăsat\nde tot. Şi la biserică, nu mai văd deloc buchiile.\nToată slujba o fac numai din suflet. Ei, degeaba, bătrâneţile!\nVorbind, se uită nedumerit la Titu. Când îi spuse învăţătorul cine e, preotul îi zise\nblajin:\n– Să trăieşti, taică! Şi să ierţi că ne găseşti aşa, că pe aici aşa suntem preoţii, mai\nnemernici şi mai fără învăţătură, cum am apucat din bătrâni. Ei, fiu-meu, săracul,\nel ştie carte multă, a făcut seminarul la Bucureşti şi a ieşit un popă, de i-a mers\nvestea până la Mitropolie, că are şi glas minunat, poate l-a moştenit de la mine,\ncă glas bun am avut şi eu de mi-a mai rămas şi acuma ceva – uite, Ionică poate",
  "să mărturisească! Cât mă ustură inima că nu-i aici lângă mine, numai eu ştiu,\ntaică, dar de, dacă boierul Miron nu se îndură să mi-l aducă...\nFeciorul preotului trebuise să ia o parohie, de altfel destul de bună, tocmai prin\nGorj, fiindcă Miron Iuga n-a vrut să-l primească în Amara, nimeni nu ştia din ce\npricină. Asta era jalea cea mare a preotului Nicodim şi despre asta întreţinu toată\nvremea pe cei doi musafiri, poftiţi în casă, să ia măcar o dulceaţă. Mai avu totuşi\nprilejul să prezinte şi pe fiică-sa Niculina, femeie aproape de patruzeci de ani,\nmai mare ca băiatul, măritată cu un ţăran din sat, Filip Ilioasa. Servindu-i,\nNiculina nu înceta să se scuze că au găsit casa aşa de răvăşită şi pe ea desculţă.\nAvea şase copii, dintre care cel mai mărişor era în clasa a cincea de liceu la\nPiteşti. Trăiau cu toţii aici, în casa preotului, până ce se va milostivi Dumnezeu\nsă înmoaie inima boierului Miron şi să aducă pe Anton în locul bătrânului\nNicodim, că Filip are gospodăria lui părintească şi s-a aşezat la socrul său numai\nca să nu-l lase singur la bătrâneţe.\n– Ai văzut? zise Dragoş în uliţă, când ieşiră petrecuţi până la poartă de toată\nfamilia preotului. Pretutindeni mâna lui Iuga. În mâna lui e viaţa noastră a\ntuturor, poate şi moartea.\n– E un caz special! răspunse tânărul Herdelea. Şi, desigur, trecător! Mâine-\npoimâine bătrânul Iuga se duce, iar tânărul...\n– Nu, nu, te înşeli, nu e special, se aprinse învăţătorul. Aşa e pretutindeni, în\ntoată ţara! Boierul sau locţiitorul lui, arendaşul, e stăpânul satului. El e legea, el e\ntot. Şi ca să vezi că nu-s nici pornit şi nici absurd, îţi voi adăuga că Miron Iuga e\nmai de treabă decât cei mai mulţi alţii. El nici nu înşeală pe nimeni şi nici nu\ncaută să stoarcă pe ţărani, ba chiar face bine unde poate şi când crede de\ncuviinţă. Nu mai vorbesc de dărnicia lui pentru biserică, pentru şcoală şi, în\nsfârşit, pentru orice lucruri de interes obştesc.",
  "Fireşte, în schimb, nu admite să crâcnească nimeni, convins că numai ce crede şi\nface dânsul poate să fie bine... Vasăzică nu e vorba de un caz care ar fi mai rău,\nci poate dimpotrivă. Şi totuşi vezi bine şi dumneata că suntem de fapt robi! Nu\ndin pricina lui Miron Iuga, ci din pricina situaţiei în care ne aflăm. Iar asta nu se\npoate schimba prin dispariţia unui om. Urmaşul lui, oricât ar fi de bine\nintenţionat, va continua, va trebui să continue sistemul.\nSchimbarea adevărată nu va fi decât atunci când vor dispărea toţi şi când\npământul va fi stăpânit de cei care-l muncesc!\nSimţind în glasul învăţătorului un fel de ameninţare ascunsă, Titu Herdelea\nobservă împăciuitor:\n– Da, dar asemenea schimbări nu se pot face de azi pe mâine!\n– Nu, fireşte! rosti Dragoş mai întunecat. Ar trebui să se zguduie lumea din\ntemelii, iar asta n-o doresc nici eu şi nici nimeni... Numai vreo minune dacă s-ar\nîntâmpla...\n– Minune! murmură Titu. În ziua de azi numai oamenii mai fac minuni!\n– Oamenii, da, nu robii! adăugă învăţătorul cu o străfulgerare aspră în ochi.",
  "6\nZiua următoare, în zorii zorilor, primarul Ion Pravilă se afla pe moşia\narendaşului. Pândarul Zarofir Chelaru, slăbănog şi pământiu, se învârtea în jurul\nhambarului nou ca lupul când dă târcoale unui grajd bine zăvorât. Primarul se\nuită, cercetă, se suci şi, nedescoperind nici o urmă de spargere, întrebă deodată\nmânios:\n– Pe unde au pătruns hoţii, măi creştine?\n– De, parcă noi ştim? zise pândarul amărât. Să-ţi arate boierul, că uite-l, vine!\nCosma Buruiană, zgribulit, fiindcă se lăsase o brumă groasă, sosea să fie de faţă\nla descinderea ce i-o anunţase de aseară pândarii. Primarul Pravilă îl întâmpină\ncu o imputare respectuoasă:\n– Ce-mi făcurăţi, cucoane, păcatele noastre? Nu puteaţi mai bine să ne spuneţi\nnouă şi să nu mai amestecaţi în treburi d-astea pe boierul Miron, că doar îl ştiţi\ncum se supără de tare şi ce pătimim pe urmă cu toţii...\nArendaşul încercă să ia lucrurile în glumă, dar când află ce poruncă straşnică i-a\ndat boierul cel bătrân primarului, se întristă rău. Uite, domnule, ce încurcătură\niese dintr-o vorbă aruncată. Îi venea să-şi muşte limba că s-a apucat de-a\ntrăncănit, încât acuma o să prindă ţăranii ură pe dânsul să nu mai aibă trai cu\nmoşia.",
  "Dar cine să-şi închipuie că Iuga are să facă atâta tărăboi dintr-un fleac de\nnimic?... Spuse primarului să nu se pripească şi să mai aştepte olecuţă, că va\nmerge şi dânsul negreşit la cancelarie să declare că n-are nici o pretenţie şi să\nlase lumea în pace.\nMulţumit, Pravilă porni spre sat. Pe drum însă se gândi că arendaşul degeaba îşi\nretrage jalba; dacă boierul Miron nu-i porunceşte nimic, el nu poate lăsa lucrurile\nbaltă, că te pomeneşti că boierul Miron se supără mai rău şi-şi descarcă toată\nmânia asupra lui. În acelaşi timp, Cosma Buruiană îşi zicea că are să-şi aprindă\npaie-n cap cu declaraţia de renunţare şi se hotărî să tacă mâlc deocamdată.\nPlutonierul Boiangiu, în urma unui vis pe care nevastă-sa i l-a tălmăcit în rău, era\nmai dârz ca aseară. Aştepta la primărie să sosească Pravilă cu rezultatul\ndescinderii. Trimisese să-i aducă cincisprezece bănuiţi din Vaideei şi alţi zece din\nAmara, care se şi aflau în curte şi pe care tocmai se pregătea să-i instruiască.\nVoia să lucreze în cancelaria comunală, pentru că aici era, în fund, o odaie bună\nde arest pentru mai mulţi, pe când la sediul postului n-avea decât o cămăruţă în\ncare nu încăpeau nici trei oameni.\nPrimarul veni roşu, gâfâind şi înmuiat. Trecând prin faţa cârciumii, a intrat şi a\nînghiţit o jumătate de ţuică, să se încălzească puţin. Boiangiu îi declară că el nu\nva răbda să fie notat prost din pricina unor ţopârlani netrebnici şi nu vru să-şi\nschimbe hotărârea nici când auzi că arendaşul s-a domolit. Lui nu-i pasă de\ntoanele domnului Cosma. El e militar şi-şi face datoria. Avea o privire atât de\ncruntă, că Pravilă se înfricoşă, parcă şi dânsul ar fi fost bănuit.\nSecretarul Chiriţă Dumitrescu era un băietan îmbrăcat nemţeşte cu o cochetărie\nrurală, cu cămaşa murdară şi fără manşete, dar gulerul de celuloid şters bine cu\ngumă, absolvent al unei vagi clase de liceu, încăput funcţionar comunal prin\nprotecţia bucătăresei lui Iuga, căreia îi era nepot de frate. Acuma se trudea să-şi",
  "lege mai fercheş cravata verde la gât, nepăsător faţă de tot ce se petrecea, cu\ngândurile la fata grecului cu care a avut norocul să vorbească ieri şi care i-a\nzâmbit.\n– Domnule Chiriţă, rogu-te, ajută-mi mătăluţă niţeluş la procesele-verbale! strigă\ndeodată plutonierul, întorcând spatele primarului. Eu dictez şi mata doar să scrii,\nca să mergem mai repede.\n– Parcă n-am eu destule pe cap! protestă secretarul. Uite colea, câte mă aşteaptă!\nadăugă arătând spre un teanc de hârţoage, cu gâtul însă, căci mâinile îi erau\nocupate cu cravata rebelă.\n– Serveşte-mă, domnule Chiriţă, că nici eu n-am să-ţi rămân dator! stărui\nBoiangiu cu o imputare amicală.\n– Dacă-i aşa, iacă, las toate şi te servesc, nene Silvestre! făcu tânărul încântat că\nreuşise să-şi înnoade cravata cum dorise şi admirându-se într-o oglinjoară\nrezemată de călimară. Poţi să-i şi dai drumul, că eu m-am terminat! urmă dânsul\ndupă ce-şi mai potrivi şi frizura, aşa ca un cârlionţ să-i atârne cuceritor pe frunte.\nCei zece ţărani din Amara fuseseră trecuţi din ogradă în antreul cancelariei sub\npaza unui jandarm postat la uşa de afară. În sfârşit plutonierul Boiangiu se ivi în\nprag, îi măsură pe toţi tăcut şi sumbru două clipe, apoi întrebă:\n– Mă, care eşti hoţul de-ai furat porumbul boierului?",
  "– Noi nu suntem, don’ plutonier, răspunseră câteva glasuri timide.\n– Vasăzică nu vrei să spui cu frumosul, ai? continuă şeful cu un zâmbet acru.\nBun!... Aide, vino-ncoace tu, ăla, cum te cheamă?\n– Pe mine, don’ plutonier?... Orbişor Leonte! zise omul intrând în cancelarie cu\nBoiangiu.\nCâteva minute se auziră dinăuntru numai plescăituri de palme şi răbufniri de\nghionturi, întretăiate de gâfâielile şefului: „Spune, mă!... Nu vrei să spui?“ şi de\nvaietele omului din ce în ce mai prelungite: „Nu mai da, don’ plutonier!... Iartă-\nmă, don’ plutonier!...\nNu ştiu! Nu-s eu, don’ plutonier!“ Ţăranii rămaşi în antreu se uitau unii la alţii,\nuluiţi, şi din când în când la jandarmul care stătea în uşă, nemişcat, parc-ar fi fost\nde lemn. De-abia într-un târziu Serafim Mogoş, om cu cinci copii, cărunt pe\ntâmple şi cu o privire de înţelept, ridică glasul:\n– Măi fraţilor, spune care ai furat, mă, să nu ne omoare pe toţi fără vină!\nSe jurară care de care că el nu. Apoi se deschise iar uşa cancelariei de unde ieşi,\nclătinându-se ca un beat, cu faţa scofâlcită şi cu dâre de sânge pe mustăţi şi pe\nbărbie, Leonte Orbişor, împins de spate de către plutonierul care răcni:\n– Să mi-l bagi la arest, jandarm, până i-o veni din nou rândul să stea de vorbă cu\nmine!",
  "Până să se întoarcă jandarmul din fundul curţii, Boiangiu se adresă mai domol\ncelorlalţi:\n– Mă, spuneţi care aţi furat! Spune, mă, cu binele, că vă băt până storc şi sufletul\ndin voi!\nŢăranii tăgăduiau cu desperare. Atunci şeful, mai întărâtat, strigă lui Mogoş:\n– Aide tu, ăl mai ţanţoşu!... Poftim înlăuntru!\n– D-apoi că pe mine să mă şi omori, don’ plutonier, căci mâna dumitale mi-e\nviaţa, dar dacă n-am furat, cum să zic c-am furat, don’ plutonier? Cu o lovitură\nscurtă în falcă îi curmă vorba şi, trăgându-l de umăr în odaie, închise uşa. Şi iar\nîncepură plescăiturile şi răbufnirile, gâfâielile şi vaietele...\nAncheta ţinu vreo două ceasuri. Între timp sosiră şi cei cincisprezece din Vaideei,\nescortaţi de doi jandarmi, tocmai bine, căci amăranii erau pe isprăvite şi şedeau\nîn arest, ştergându-şi sângele şi mângâindu-şi fălcile. Plutonierul însă obosise rău\nde atâta muncă şi, când sfârşi instrucţia cu ultimul amăran, îşi îngădui să facă o\npauză, să răsufle. Mai mult profită totuşi primarul care se repezi până la\ncârciuma lui Busuioc să-şi mai întărească inima cu o ţuică. În trecere nu uită,\nnici la ducere şi nici la întoarcere, să îndemne părinteşte pe ţăranii ce aşteptau în\nogradă:\n– Măi oameni, de ce nu spuneţi voi, de ce sunteţi ai dracului? Boiangiu nici în\npauză nu stătu cu mâinile în sân: iscăli procesele-verbale, revizui lista altei serii",
  "de bănuiţi, pe care socotea să-i instruiască după-amiazi...\nÎn afară de cei cincisprezece se mai strânsese în ogradă un pâlc de oameni, parte\ndin Amara, parte din Vaideei, care voiau să mărturisească pe sfânta cruce, că nici\ncei bătuţi şi nici cei ce-şi aşteptau rândul nu sunt vinovaţi şi nici nu s-au mişcat\nde la casele lor în noaptea cu năpasta. Şi mai erau câteva femei, speriate şi\nbocite, fiecare cu o legăturică de merinde subţioară, pentru bărbaţii lor oropsiţi,\nca să nu mai îndure şi foame, dacă s-ar întâmpla să-i ţie mai mult jandarmii.\nCând reluă ancheta şi fură aduşi în antreu bănuiţii, plutonierul văzu nedumerit că\nau mai rămas ţărani în curte. Întrebă din prag:\n– Da voi ce poftiţi, măi creştini? Pantelimon Văduva, un flăcău rumen, luat la\noaste şi urmând să se prezinte peste vreo săptămână la regiment, la Piteşti,\naflându-se mai în faţă, răspunse repede:\n– Noi am venit să mărturisim, don’ plutonier, că dumnealor n-au nici o vină cu\nporumbul boierului.\n– Aşa? făcu Boiangiu, apropiindu-se de el. Ia vino încoace, măi Pantelimoane, că\ndoar tu eşti soldat!... Carevasăzică umblaţi şi cu rebeliune?... Paştele, şi\narhanghelii, şi anafura care te-a făcut pe tine, Pantelimoane!\nCu o mişcare fulgerătoare îl înşfăcase de guler şi începu să-i care la pumni peste\ncap, peste obraji, pe unde-l nimerea. Ceilalţi, văzând una ca asta, o zbughiră în\nuliţă cu nişte râsete prosteşti amestecate cu spaimă, căci felul cum plutonierul\nvorbise flăcăului şi cum îl apucase la bătaie li se păruse întâi caraghios.\nPantelimon însă izbuti să se smulgă din strânsoarea lui Boiangiu şi o luă la",
  "goană, după ceilalţi, având totuşi şi el pe faţa stâlcită de lovituri acelaşi râs uluit;\nnumai când se şterse cu mâneca, din pricina unei dureri ce-i stăruia în falcă,\ncrezând că l-a podidit sângele, îi dispăru râsul. Scuipă cu sânge, îşi muşcase\nlimba în zăpăceala pumnilor.\nÎn ciuda supărării, văzând pe ţărani râzând, plutonierul răcni aproape cu veselie:\n– Stai, Pantelimoane!... De ce fugi, măi Pantelimoane? Îşi reveni îndată, se\nmohorî mai tare şi se întoarse la datorie.\nBănuiţii, îngrămădiţi ca oile în tindă, auzind râsetele de afară, îşi luară şi ei nişte\nmutre zâmbitoare în speranţa că aşa vor câştiga bunăvoinţa plutonierului. Acesta\nînsă crezu că vor să-şi bată joc de el şi, ca să le taie scurt pofta de veselie,\nîmpărţi la întâmplare o droaie de ghionturi, mormăind indignat:\n– Rebeliune, ai, puturoşilor?... Şi hoţi, şi obraznici, ai? Peste câteva clipe,\nrăcorit, se înfipse falnic în pragul cancelariei şi strigă, arătând pe unul din\nmulţime:\n– Tu, ăla!... Tu, tu!... Aide, nu te codi, mocofane!\n100 În aceeaşi zi, Grigore Iuga luase pe Titu Herdelea mai de dimineaţă să-i\narate mai de aproape moşia şi mai cu seamă instalaţiile gospodăreşti ce le aveau\nconcentrate la Ruginoasa, sat nou, numai de vreo treizeci de case, făcute toate de\nbătrânul Miron şi dăruite oamenilor ca să-i aibă acolo, la îndemână.",
  "Merseră, fireşte, pe jos. De la Amara la Ruginoasa e o plimbare de jumătate de\nceas. Titu admiră mulţimea de vite, de cai, de păsări, de servitori, de hambare\nimense pe picioare înalte, apoi clăile uriaşe de paie şi de fân, stogurile de coceni,\ndar fără entuziasm deosebit, ci numai ca să facă plăcere lui Grigore, care într-\nadevăr se bucura.\nDe la Ruginoasa coborâră apoi până aproape de Izvoru, pe un drum de care,\navând în stânga moşia Amara şi în dreapta moşia Ruginoasa, aceeaşi câmpie\ndreaptă, pustie, monotonă, neagră sub cerul cenuşiu de toamnă. Numai la orizont\nse vedea peticul arămiu al pădurii Amara şi, mai la dreapta, coperişul roşu al\ncastelului Ghica din Izvoru.\nSe întoarseră în Ruginoasa, unde Grigore mai avea puţin de lucru. Pe urmă o\nluară pe alt drum, spre Bârlogu, iar de acolo, peste câmp, pe o potecă dreaptă,\nînapoi la Amara.\nMai mult decât locurile şi gospodăria, pe tânărul Herdelea îl interesa că în sfârşit\navea prilejul să vorbească în tihnă cu Grigore Iuga. Nu îndrăznise şi n-avusese\nocazia să-l întrebe măcar ce-a făcut la Baloleanu în chestia cu Universul. Acum\nGrigore îi spuse de la sine, printre altele, că Baloleanu a aruncat o vorbă şi a\nprimit o asigurare că va fi satisfăcut, dar el, Grigore, nu s-a mulţumit cu atâta, ci\ni-a luat cuvântul de onoare că până se înapoiază Titu de la ţară va fi aranjat tot.\nDeocamdată să nu se gândească totuşi la capitală şi la jurnale, ci să se simtă bine\naici.\nTitu îi mulţumi cu efuziune şi-i povesti apoi cum a fost ieri prin sat, la Dragoş şi\nla popa Nicodim. Grigore lăudă pe învăţător că e harnic şi inimos, adăugând că\nşi bătrânul îl preţuieşte, deşi îl consideră cam demagog, ceea ce chiar este într-un\nfel.",
  "– Mie mi s-a părut foarte sincer, doar puţin exaltat! zise Herdelea.\n– Tocmai sinceritatea şi exaltarea fac periculoşi pe oamenii cu o cultură\ninsuficientă! răspunse Iuga. De aceea şi Dragoş nu mai trăieşte în realitate şi se\ncrede ţinta tuturor persecuţiilor. Astfel de oameni stârnesc, fără voia lor, multe\nnenorociri...\nSosiră în Amara pe la amiazi. Când să intre la conac, întâlniră tocmai pe\nînvăţătorul Dragoş, palid şi foarte emoţionat, care venea spre ei. Salută şi vorbi\ncu glas înecat:\n– Pornisem la domnul Miron, cu toate că mă expuneam să fiu izgonit, dar eram\nobligat să încerc chiar imposibilul ca să opresc ceea ce se... Fiindcă am avut\nnorocul să vă întâlnesc pe dumneavoastră, coane Grigoriţă, vă rog să mă\nascultaţi şi să....\nÎi spuse cum jandarmii schingiuiesc zeci de ţărani, cum au venit femei şi bătrâni\nla dânsul şi la preotul Nicodim, rugându-i să-i salveze, cum el, oricât îi sângera\ninima, nu s-a mişcat, crezând că plutonierul va osteni, dar se pare că ancheta e\nde-abia la început şi după-prânz urmează să fie stâlciţi în bătăi alţi nenorociţi...\n– Pentru câţiva saci de porumb, coane Grigoriţă! sfârşi învăţătorul tremurând.\nOamenii s-au oferit să puie mâna de la mână şi să despăgubească pe arendaş. Voi\nda şi eu, vom da cu toţii, numai să....\n– Vrei să mergem până la primărie? întrebă Grigore pe Titu.",
  "Porniră. În faţa primăriei şi în ogradă stăteau pâlcuri de bărbaţi şi mai ales femei.\nGrigore fu întâmpinat în cancelarie de un „sărut mâna“ speriat al primarului, care\nse afla tocmai într-o consfătuire cu plutonierul şi secretarul în privinţa\nprogramului anchetei pentru după-amiazi.\nSocotind că conaşul Grigoriţă a venit să inspecteze mersul cercetărilor din\nordinul boierului Miron, primarul Pravilă se tângui umilit că de aseară se\nchinuieşte, împreună cu şeful postului, dar în zadar, nimeni nu vrea să\nmărturisească. Plutonierul, încremenit în „drepţi“, declară că el are să-i dibuiască\ntotuşi, numai că-i mai trebuie timp, deoarece ţăranii sunt mulţi şi dânsul e singur\ncu instruirea lor.\nAtunci Grigore îi sfătui să suspende deocamdată interogatoriile, să nu se facă\nzarvă de prisos în sat, şi să pornească pe altă pistă cercetările. Să stabilească întâi\nprecis cât s-a furat şi mai ales cum, ca astfel să poată deduce cam cine ar putea fi\nhoţii. Primarul raportă că el n-a găsit nici o urmă de spargere şi că arendaşul nu\nmai are pretenţii.\n– Dacă nu sunt deloc urme, s-ar putea să nu fi umblat hoţii? întrebă Grigore\nsimplu.\n– Apoi că de n-ar spune domnul Cosma, eu nici n-aş fi cunoscut c-au umblat!\nzise primarul cu o sinceritate care îi îmbujoră faţa.\n– Nici un hoţ nu mărturiseşte de bunăvoie când n-a fost prins asupra faptului,\nspuse Boiangiu dârz.",
  "După plecarea lui Grigore, primarul mai rămase la sfat niţel cu Boiangiu. Pe\nGrigore îl respectau, dar de Miron Iuga le era frică. Va fi deci cuminte să meargă\nPravilă după-prânz să raporteze bătrânului cum au lucrat şi ce le-a poruncit\nconaşul Grigoriţă, să fie dânşii la adăpost de orice vină. Miron Iuga avu o\ntresărire când auzi de intervenţia fiului său. Aprobă, însă, ce-a poruncit Grigore,\nobservând doar că asta nu înseamnă încetarea cercetărilor şi repetând că hoţii\ntrebuiesc descoperiţi...\nSeara, după cină, bătrânul Iuga zise:\n– Aş vrea să-ţi vorbesc ceva, Grigoriţă, într-o chestie care...\nTitu Herdelea, înţelegând că e de prisos, se sculă imediat, murmurâ nd:\n– Pe mine, vă rog, să mă scuzaţi... Sunt şi prea ostenit de cât am umblat azi...\n– Atunci noapte bună! făcu Miron cu o umbră de recunoştinţă în glas.\nCum ieşi Herdelea, Grigore începu să protesteze că iar a jignit pe prietenul lui,\nfără să ţie seamă că... Cu un gest, bătrânul îi curmă vorbele:\n– Lasă asta, că n-are nici o importanţă!... Mai grav este că tu începi să-mi sapi\nautoritatea în faţa lumii şi că opreşti pe oameni să execute poruncile mele. Asta\nda, e foarte grav! Şi asta nu se poate, dragul meu!... Cât timp sunt încă în\npicioare, rămân eu stăpân aici, Grigoriţă! E dorinţa mea, hotărât, ştii bine... Când",
  "voi dispărea eu, vei face tu cum vei crede. Până atunci însă te rog, puiule! Te\nrog!\nEra atâta fermitate în tonul lui, că Grigore se simţi întocmai ca odinioară când,\ncopil nepriceput, îi primea dojenile fără crâcnire, şi cu o supunere fricoasă.\nRăspunse ca şi atunci:\n– Da, tată.\nDe abia după o pauză îndrăzni să adauge, tot ca un copil:\n– Am crezut că sunt în vederile dumitale când am încercat să împiedic asuprirea\ncelor nevinovaţi.\n– Nu! zise bătrânul scurt, parc-ar fi apăsat un sigiliu pe un ordin irevocabil.",
  "Capitolul III – FLĂMÂNZII",
  "1\nPeste câteva zile primarul Pravilă căută într-ascuns pe Grigore Iuga şi-i mărturisi\ncă nu se pot găsi hoţii, pentru că nici n-a fost furt. A mai cercetat cu de-\namănuntul hambarul cu pricina în tovărăşia plutonierului, au mai muştruluit pe\ncâţiva oameni care li s-au părut mai deocheaţi, dar degeaba. În sfârşit, s-a dus la\nCosma Buruiană şi dânsul i-a spus că într-adevăr s-a pripit cu jalba, căci şi lui i\nse pare că n-a fost nimic, că tocmai se gândeşte să se spovedească boierului şi nu\nîndrăzneşte de teamă că n-are să-l ierte.\n– Ş-acu venii la dumneavoastră să vă dau de ştire – urmă primarul – că sunteţi\nmai îngăduitor şi o să puneţi o vorbă bună la boierul Miron, să afle şi dumnealui\npentru care pricină nu i-am împlinit poruncile cum am fi poftit şi cum suntem\ndatori.\nÎn aceeaşi zi Grigore comunică vestea aceasta şi tatălui său care o ascultă foarte\ncalm, fără să arate vreo mirare sau supărare.\nÎn sine însă era indignat împotriva lui Buruiană. Mai ales se simţea atins pentru\ncă trebuia să recunoască, chiar ocolit, în faţa fiului său că a greşit.\n– Bine-ai făcut că mi-ai spus! zise la urmă simplu, liniştit. Şi peste un răstimp, ca\nşi când ar fi vorbit singur: Vezi dumneata ce om şi arendaşul ăsta! Ei lasă că am\nsă...\nTăcu brusc. Nu voia să se deschidă. Schimbă vorba. De altfel zvonul despre",
  "vânzarea moşiei Nadinei îi rămăsese în inimă ca un cui. Fără să se fi interesat\ndirect, ceea ce i s-ar fi părut nedemn de dânsul, din diferite părţi şi sub diverse\nforme, i s-a confirmat mereu. Însuşi Grigore a recunoscut acuma două sau trei\nzile că într-adevăr a auzit parcă odată pe Nadina pomenind de aşa ceva, dar nu i-\na dat importanţă, pentru că nevastă-sa, când spune lucruri d-astea, vrea doar să-şi\narate mai mult dispreţul pentru tot ce priveşte moşia. Bătrânul Iuga profită\nacuma să întrebe cu ton de glumă:\n– La fel o fi şi cu înstrăinarea proprietăţii Babaroaga? Mirat de întrebarea\nneaşteptată, Grigore totuşi răspunse cu un gest de indiferenţă:\n– Nu ştiu. Se poate. Din partea mea n-are decât s-o vânză, dacă-i place. E zestrea\nei, şi-o administrează cum crede...\n– Dar fără consimţământul tău ştii bine că nu poate înstrăina nimic! făcu Miron,\nprivindu-l drept în ochi.\n– Consimţământul meu îl are anticipat! De vreme ce Nadina a preferat să lase\narendat pământul în loc să...\n– Vasăzică are consimţământul tău? repetă bătrânul fără să-l slăbească din ochi.\n– Negreşit! Fără discuţie şi oricând va dori ea! zise Grigore ferm şi susţinându-i\nprivirea.\n– Oricui ar vinde? stărui tatăl. Chiar ţăranilor?",
  "– O, mai ales ţăranilor! făcu tânărul cu un râs scurt, sec. Decât să am de vecin pe\nPlatamonu sau alt asemenea boier, mai bine nişte ţărani flămânzi de pământ, care\naşa cel puţin îşi vor mai astâmpăra foamea şi ne vor lăsa pe noi în pace!\nParcă de mult ar fi aşteptat acest răspuns, bătrânul zise deodată, fără mânie, cu\nglasul de imputare care ştia că impresionează pe Grigore:\n– Observ, dragul meu, cu mare-mare durere că demagogia ţi-a strâmbat judecata\ncu desăvârşire şi încep să mă gândesc cu spaimă ce se va alege de biata asta de\ngospodărie când voi închide eu ochii. Nu ştiu de ce, dar mereu mă ispiteşte\namintirea lui Teofil, fie iertat, şi mi-e să nu mergi şi tu pe urmele lui, de să se\nirosească toate pe aici şi să rămâie numai praful şi cenuşa...\n– Din partea asta poţi fi liniştit, tată! glăsui Grigore simţindu-se în dreptul său.\nIubesc şi eu pământul cât şi dumneata, te asigur, dar iubirea nu mă poate orbi să\nnu văd că şi ţăranii au dreptul să trăiască!\nAcuma Miron Iuga se supără:\n– Adică eu nu-mi iubesc ţăranii şi nu-i las să trăiască? Eu, care am împărţit cu ei\ntot ce-am avut şi le-am purtat de grijă, eu nu-i iubesc, şi-i iubiţi voi care, le\nîmpuiaţi capetele cu făgăduieli şi vorbe goale! Aida de, Grigoriţă, să fim serioşi!\nContinuă mai potolit după o mică pauză:",
  "– Agricultura cere experienţă şi experienţa e categorică în privinţa asta: o moşie\nflancată de ţărani e condamnată la moarte.\nPrecis şi fără apel!... Când vor ajunge cele două mii cinci sute de pogoane de la\nBabaroaga în mâinile ţăranilor, aş vrea să te văd ce învoieli ai să mai poţi face cu\ndânşii. Au să-ţi râdă în nas şi să-ţi dea cu tifla, băiete! Azi sunt (vru să spuie că\nsunt hoţi, dar îşi aminti de Buruiană şi schimbă)... sunt cum îi ştim; atunci o să-şi\nbată joc de tine şi mai târziu o să te bată de-a binelea. Mulţimii îi trebuie stăpân\nşi frâu, altfel vine anarhia!\nGrigore asculta şi nu încerca să-l contrazică. Îi auzise de atâtea ori părerile şi ştia\ncă nimeni nu i le poate schimba. De altfel, Miron merse până la capăt:\n– Consimţământul tău, în cazul de faţă, trebuie să fie o armă de apărare pentru\nnoi. Consimţi întrucât înstrăinarea nu va însemna primejduirea proprietăţii tale.\nAsta e ceva normal... În realitate primejdia n-ar fi înlăturată decât dacă ai face o\nsforţare să cumperi tu însuţi Babaroaga.\nTânărul Iuga surâse, atât i se părea de ciudată ideea. Răspunse ironic:\n– Nadina ar fi în stare să se răzgândească dacă ar afla că şi eu sunt amator. Ea\nvrea să mă smulgă de la ţară, nu să mă întărească aici... Dar de ce n-ai cumpăra-o\nmai bine dumneata, tată, dacă ţii aşa de mult? Miron Iuga rămase o clipă mirat,\nparcă ar fi auzit o noutate mare. Apoi zise gânditor:\n– Aşa-i, Grigoriţă, ai dreptate! La urma urmelor...",
  "2\nFiindcă se arătase a vreme frumoasă, cârciumarul Cristea Busuioc avuse grijă să\ntocmească lăutari ca să poată tineretul să învârtească hora toată după-amiaza, iar\nseara să se veselească şi bătrânii la un pahar de băutură. Era ultima duminică din\noctombrie.\nÎn alţi ani, la data asta, era frig şi zloată; acuma pe cerul senin ca vara soarele\ngalben lucea călduţ, răspândind o lumină melancolică peste tristeţea pământului.\nHora începea pe bătătura dinaintea cârciumii, dar se întindea curând până în\nuliţă, unde se înşirau fetele şi femeile care priveau jocul. Aşa, când se întâmpla\nsă treacă vreo căruţă – foarte rar, câte una, două – toată lumea, jucători şi\nprivitori, trebuia să se îngrămădească înapoi spre bătătură, ţipetele femeilor\nsperiate acoperind atunci ţârâitul înflorit al lăutarilor.\nAcuma hora era chiar în şosea şi se legăna lin sub privirile fermecate ale\nfemeilor şi fetelor. Lăutarii, numai doi (îi plătea cârciumarul, care făcea\neconomie, zicând că ori doi, ori trei, acelaşi lucru, dar să cânte bine şi mereu), se\nfrământau mai abitir ca jucătorii, mutându-se de ici-colo, îndemnându-se unul pe\naltul.\nCizmele flăcăilor tropoteau greu pe uliţa zbicită, pe când fetele săltau gingaş ca\nnişte căprioare şi abia de atingeau pământul.\nPe băncile de lângă pereţii cârciumii odihneau câţiva bătrâni, iar împrejurul lor,",
  "pe locul rămas slobod, stăteau la sfat bărbaţii, ca în alte duminici. În Amara, la\ncârciumă, obişnuiau să se strângă oamenii, în sărbători, de prin toate satele ce au\nţinut odinioară de domeniile Iuga. A rămas aşa din bătrâni, când aci veneau toţi\ncu toate durerile, şi cei din Lespezi, şi cei din Vaideei şi Bârlogu, întocmai ca şi\ncei de la Gliganu sau de la Babaroaga, fără a mai pomeni pe cei din Ruginoasa,\ncare erau în Amara ca acasă.\nSerafim Mogoş, cu tâmplele cărunte şi cu ochii cuminţi, povestea ce-a pătimit de\nla jandarmi. Vorbind, însă, nu se uita la oameni, ci undeva departe, parcă s-ar fi\njeluit unui judecător drept. Un copil îl ţinea de mână şi se învârtea în jurul lui\ncând încoace, când încolo, vesel ca un fluture alb lângă un pom bătrân. Toţi\ncunoşteau întâmplările, că doar s-a dus vestea anchetei în toate satele, mai erau\nde faţă vreo trei dintre cei bătuţi, printre ascultători, şi totuşi luau seama de\njelania lui Serafim, parc-ar fi auzit întâia oară o poveste nemaipomenită sau\nparcă s-ar fi complăcut în evocarea unor suferinţe care le răscoleau sufletele.\nIgnat Cercel, mai tânăr ca Mogoş de ani, dar la înfăţişare mai bătrân, cu priviri\nde câine de pripas, se uita numai la gura lui, clătina din cap, ofta şi întrerupea\nmereu cu aceleaşi vorbe:\n– Păi, ce să facem, oameni buni, ce să facem? Întreruperile aveau, fără voia lui,\nnişte intonaţii atât de ciudate, durere şi umilinţă resemnată, că oamenii îl săgetau\ncu priviri dispreţuitoare, iar Toader Strâmbu, văduv cu trei copii şi fără un petic\nde pământ, izbucni în cele din urmă furios:\n– Ce să facem, ce să facem? (Se spăimântă însă singur de revolta lui şi urmă\nrepede, morfolindu-şi vorbele:) Dumnezeu ştie ce să facem...\nDe altfel, şi Ignat Cercel a fost bătut, acum vreo patru ani, de plutonierul care\nfusese înaintea lui Boiangiu, tot pentru că s-ar fi furat nişte lucruri de la curte,\ndar bătut aşa de rău, că a zăcut două săptămâni şi a rămas cam beteag pentru\ntoată viaţa.",
  "Ca să şteargă mai bine urmele mâniei lui Toader, Leonte Orbişor, mic, cu glas\nascuţit, cu faţa vioaie, găsi cu cale să observe împăciuitor:\n– Am pătimit şi eu cu Serafim şi cu ceilalţi laolaltă, dar mă întorc şi zic:\nstăpânirea ce să facă dacă e furt? Şi de ce să fure munca altuia hoţii?\n– Aşa e, vezi bine!... Să nu fure! ziseră câţiva, dând din cap.\nSe făcu o mişcare nehotărâtă, ca şi când s-ar fi ridicat brusc o piatră de pe inimi.\nŞi tocmai atunci Trifon Guju mormăi întunecat, mai mult pentru sine, dar auzit\nde toată lumea, căci glasul era ursuz şi pătrunzător ca şi faţa-i veşnic încruntată:\n– D-apoi că tot munca noastră e!\nToţi întoarseră deodată ochii spre el, ca şi când le-ar fi dezvăluit o mare taină sau\nmăcar o credinţă intimă a tuturor. Nimeni însă nu zise nimica şi chiar Trifon,\ncare obişnuia să repete când credea că a spus o vorbă mare, acuma tăcu şi lăsă\ncapul pe piept.\nDupă un răstimp de tăcere, frământată de cântecul lăutarilor şi de chiotele\njucătorilor, începură să vorbească cu toţii deodată, fiecare despre altceva şi cu\nalte cuvinte. Nu se mai uitau deloc unii la alţii, ci numai la hora din uliţă, ca şi\ncând le-ar fi fost frică de ei înşişi. Glasurile lor se împleteau şi se prelungeau\nîntr-un oftat fără sfârşit.",
  "Hora zburda în cerc larg, se întindea ca un şarpe, atingea cu şfichiuri alintătoare,\ncând pe femeile de pe margini, când pe bărbaţ ii din bătătura cârciumii. Bucuria\njucătorilor izbucnea în frânturi de strigături, în floricele de paşi ritmaţi. Privitorii\nse îmbulzeau cuprinşi de aceeaşi veselie, parcă ar fi căutat să se topească cu toţii\nîntr-o singură fiinţă fără griji şi fără necazuri.\nCel mai vesel părea totuşi Pantelimon Văduva şi toată lumea se bucura de\nveselia lui, pentru că el peste câteva zile trebuia să plece la oaste şi cine ştie când\nva mai avea prilejul să se veselească.\nEl însuşi gândea la fel, deşi se lăuda că vrea să se întoarcă cel puţin căprar, ca şi\nPetrică a lui Petre, care are să vie acasă tocmai când el se duce. În sinea lui însă\navea groază de necunoscutul vieţii de soldat. A stat de vorbă cu mulţi şi i-a\ndescusut; toţi se mândreau cu milităria lor şi spuneau că tare-i frumoasă, dar şi\ntare grea.\nInima lui era şi mai grea din pricina Domnicii, fetişcana cea mică de\nşaptesprezece ani încheiaţi, plinuţă şi roşcovană, care se prinsese lângă el în horă\nşi se agăţa acuma de braţul lui ca un lăstăruş de iederă. Când se gândea\nPantelimon că va trebui să se despartă de ea, nici să n-o mai vadă cine ştie câtă\nvreme, îl ustura sufletul de amărăciune. El a vrut să se cunune cu Domnica\nînainte de a pleca la armată, cum au mai făcut şi alţii. S-au împotrivit însă şi\npărinţii lui, şi ai ei. Ai lui sperau că are să uite pe fata lui Nacu până va isprăvi\ncu oastea şi îşi va găsi pe urmă o pereche mai potrivită cu starea lui. Părinţii ei,\nmai ales maică-sa, erau înfricoşaţi să nu i se întâmple ceva lui Pantelimon la\nmilitărie, cum s-a întâmplat cu bietul Florea Butuc care s-a însurat, fiind numai\nde optsprezece ani, cu Anghelina lui Nistor Mucenicu, i-a făcut trei copii şi apoi\ns-a prăpădit prin cele regimente, iar Anghelina a rămas de ţi-e mai mare mila. Şi\nîncă Anghelinei, din pricina copiilor, au trebuit să-i dea părinţii lui partea ce s-ar\nfi cuvenit băiatului, încât femeia tot are o căsuţă în care şade să n-o bată\nvânturile, pe când Domnica poate că n-ar apuca să facă nici copil şi, într-un caz\nde primejdie, ar rămânea nici fată şi nici nevastă, să ţie de urât celor dornici de\nalte muieri.",
  "Pantelimon, căruia inima îi juca mai sprinten decât mintea, nu umbla cu astfel de\nsocoteli. El se gândea numai că va pleca şi nu va mai vedea ochii ei căprui şi\nşăgalnici în care i se părea că s-au adunat toate tainele lumii şi nici guriţa ei\nfierbinte, care-i făgăduia toate bucuriile. De aceea era acuma atât de vesel şi de\namărât, şi chiuia şi se sfărâma jucând cât ştia dânsul mai frumos, să-l vadă şi să-l\naudă Domnica, şi să-şi aducă aminte că nu e flăcău în sat mai bine ca dânsul, şi\nsă nu-l uite ori să îndrăgească pe altul.\nDomnica înţelegea că Pantelimon face toate de dragul ei, se simţea mândră, îi\nstrângea mâna uneori şi se mai lipea de el, şi se uita împrejur, la oameni, parc-ar\nfi vrut să spuie tuturor că are să-l aştepte pe Pantelimon, orice s-ar întâmpla.\nFruntea flăcăilor totuşi era Nicolae Dragoş, fratele învăţătorului, o cruce de\nvoinic, cu mustăcioara pana corbului, înalt şi spătos, deştept şi harnic cât patru.\nNu-i lipsea decât o nevastă de seama lui, ca să fie om întreg şi fruntaş în sat. De\naltfel, fata de la stânga lui, Gherghina lui Chirilă Păun, arăta că şi în privinţa asta\ne înţelept. Gherghina era singură la părinţi şi frumuşică picătură.\nChirilă avea casă şi câteva petice de pământ şi gospodărie aşezată aici, în Amara,\ndar de un an se mutase în Gliganu, unde îl chemase ca logofăt arendaşul grec, cu\ncontract şi cu leafă bună, lăsându-şi averea în grija tatălui său care, deşi bătuse\nde mult şaptezeci, era încă zdravăn şi muncea la sapă mai spornic ca un flăcău.\n– Foaie verde mătrăgună, Veselia nu-i a bună!\nUn băieţandru începuse să chiuie aşa, cu ochii închişi, ca un cocoş tânăr şi fără\npricepere. Pe ţiganul cu vioara nu-l răbda inima să nu riposteze pe dată:",
  "– Foaie verde păpădie, Viaţa-i numai veselie Pentru cine nu-i Ilie!\nToată hora împreună cu privitorii izbucniră într-un râs gălăgios.\nRâse şi băieţandrul pe care-l chema Ilie Cârlan. Încurajat de mulţumirea\npoporului, ţiganul strigă către flăcău:\n– Să nu mai zici nimic, că te iau şi cu cârlanul!\nAltă năvală de râsete de răsună văzduhul. Dar hora, un lanţ de trupuri\nînfierbântate, continua, şerpuia mai avântată, parcă nu s-ar fi oprit nici un\nmoment de când a început şi nici n-ar mai vrea să se oprească niciodată.\nÎn cârciumă, aşezaţi la o masă lungă, în fund, vreo doisprezece bărbaţi fruntaşi se\nsfătuiau de multişor şi n-ajungeau să se înţeleagă, cu toate că îşi mai ajutau\nîndrăzneala şi înţelepciunea cu păhărelele de ţuică, servite de însuşi cârciumarul\nBusuioc cu încrederea cuvenită unor oameni de seamă şi siguri de plată.\nBusuioc de altminteri lua parte şi el la tocmeală, cât îi îngăduia negustoria,\nfiindcă era doar vorba de pământ, iar dânsul, ca orice om de omenie, tot numai\npământ visa, că şi de cârciumărit s-a apucat de nevoie şi cu nădejdea să\nagonisească ceva, să-şi mai cumpere câteva pogoane bune şi să se facă om\nadevărat. Luca Talabă, un bărbat cât muntele, fost primar odinioară, îi adunase\npe oameni la sfat.",
  "Ţăranii însă erau neîncrezători şi fricoşi. Se gândeau fiecare că poate să se\nsupere boierii, că umblă să cumpere moşia cucoanei şi nici pământ de muncă n-o\nsă le mai dea, să rămâie muritori de foame. Lupu Chiriţoiu, cel mai bătrân dintre\ntoţi, cu pletele crescute până pe umeri şi cărunte ca un fuior de cânepă meliţată,\ncu ochii albaştri apoşi, întrebă cu glas plin de îngrijorare:\n– Toate bune şi frumoase, măi oameni, dar ia să facem socoteala că boierul zice:\nnu pot să vă vând vouă moşia, că voi n-aveţi bani destui şi nouă ne trebuie toţi\nbanii pe masă? Luca Talabă, sfătos şi cu o energie strălucitoare pe faţa-i încă\ntânără, îl opri:\n– Stai, moş Lupule, ţine-ţi firea! Păi dacă o întoarcem aşa, nu mai cumpărăm noi\npământ până-i lume! Că atâţia bani n-om strânge niciodată să-i avem la chimir,\nca să-i vărsăm pe masă când or porunci boierii. Apoi dumneata, că eşti bătrân,\npomenit-ai vreodată una ca asta?... Cine vrea să vândă te mai îngăduie, te mai\nînlesneşte, nu te strânge de gât cum crezi dumneata, moşule!\nCârciumarul tocmai sosise la masa lor cu o litră pentru Matei Dulmanu, om tăcut\nşi mohorât, din Lespezi. Sări îndată în ajutorul lui Luca:\n– Când o fi la adicătelea, s-or mai găsi bani şi în bancă, iar boierii de la bancă te\najută dacă-i rogi frumos şi când e vorba să cumperi moşii, că banii sunt siguri şi-\ni scoate oricând din moşie...\n– Aşa-i, cum spune dumnealui! întrerupse Luca, mai hotărât.\nŞi în bancă găsim, dar pe urmă muncim, oameni buni, că muncim pentru al\nnostru. Deocamdată să punem mână de la mână ce avem şi ce-om mai putea",
  "aduna, noi, câţi suntem, şi alţii care-or vrea, să facem arvuna c-apoi nu ne-om\nlăsa noi de ruşine să nu plătim!\nMarin Stan, slab, uscat, cu figura ascuţită de pasăre, trăsnit puţin de ţuicile pe\ncare le sorbise, strigă deodată mânios, din colţul mesei unde se afla:\n– Să punem noi mâna pe pământ, că pe urmă, nici Dumnezeu nu ni-l mai ia!\nAlţii adăugară repede:\n– Nu, nu!... Pământul înapoi nu-l mai dăm!\nCristea Busuioc, cârciumarul, interveni iarăşi, uitându-se cu dispreţ la Marin:\n– Ehe, credeţi că boieru-i prost să vă dea pământul până nu se asigură de bani, ca\nsă-l înşelaţi voi şi pe urmă să ziceţi: n-avem bani, dar moşia n-o dăm înapoi că-i\na noastră, măcar că n-am plătit-o... Ei, Marine, băiete, multă ţuică ai să mai\nînghiţi până să păcăleşti tu pe boierul Miron!\n– D-apoi că omul cu socoteală nici nu se poate gândi să ia pământul de pomană,\nzise şi Luca Talabă dojenitor. Numai dumnealui crede aşa, că vorbeşte din ţuică.\nToţi aprobară din cap, în vreme ce Marin Stan, zăpăcit, se uita la ei, pe rând,\nparcă nu s-ar fi putut dumeri de ce s-au supărat oamenii când el a spus numai\nceea ce credea că gândesc cu toţii.",
  "Lupu Chiriţoiu, care-şi rumega aceleaşi gânduri, se adresă acuma lui Luca cu\nimputare:\n– Măi omule, că te ştiam bărbat în toată firea şi cu scaun la cap, apoi nu vezi tu\ncă noi vorbim şi ne tocmim, şi ne certăm, şi nici măcar nu suntem lămuriţi dacă\nmoşia e de vânzare?\nLuca Talabă zise aproape supărat:\n– Aşa ar fi, moşule. Dar vezi, eu ştiu că-i de vânzare de la Chirilă Păun, care-i\nmâna dreaptă a grecului de la Gliganu. Ai înţeles, moşule? Ei, şi grecul i-a spus\nlui Chirilă, uite aşa cum îţi spun eu dumitale: la anul schimbăm învoielile, că\npână atunci, cu ajutorul lui Dumnezeu, am să cumpăr eu moşia cuconiţei pe\nseama mea! Uite aşa i-a spus grecul lui Chirilă... Dar tălică, moş Lupule, trebuie\nsă ţii minte, că eşti mai mare ca noi şi erai bărbat pe vremea aceea: n-a umblat\nvorba tot aşa şi când a vândut fratele boierului Miron?\n– Multe zvonuri s-au purtat ş-atunci, încuviinţă moşneagul.\nCine să le mai ţie minte pe toate! Dar să ştiţi, oameni buni, că boierii nu poftesc\nsă vândă la oameni moşiile, că dacă or avea şi oamenii pământul lor, cine să mai\nmuncească boierescul? Cuvintele bătrânului împânziră o tăcere greoaie. Se\nauzeau de afară tropotele jucătorilor, scârţâitul viorilor şi glasul lui Pantelimon\nVăduva chiuind năvalnic. După un răstimp apoi răsună, de la tejghea, strigătul\ncârciumarului către un ajutor duminical, băiat mare şi prostănac:",
  "– Băă, n-auzi?... O jumătate pentru Serafim Mogoş, înţelegi?...\nNa, du-i-o, fire-ai al dracului de nătăfleaţă!\nGlasul acesta zgârietor risipi încurcătura oamenilor şi Luca, parcă şi-ar fi\nrecăpătat brusc graiul, vorbi mai tare:\n– Aşa aţi făcut mereu şi d-aia nu ne mai putem scutura de sărăcie... Tot de frică\nsă nu greşiţi şi să nu se supere boierii, aţi lăsat pe alţii să ne ia pământurile de\nsub nas. Nu-ţi fie frică, moşule, că oameni de muncă or găsi boierii totdeauna,\nnumai moşii să aibă, că oamenii se tot înmulţesc, dar pământul nu se întinde ca\npelteaua.\n– Ce mai atâta vorbărie, măi oameni! strigă deodată Vasile Zidaru, care tăcuse\ntoată vremea, fiindcă ar fi avut prea multe de spus şi nu l-ar fi lăsat ceilalţi,\nrăcorindu-se acuma cu un glas mai vârtos ca al tuturor. Aidem să şi plecăm la\nboierul cel bătrân, să-l rugăm frumos şi să punem mâna pe moşie!\nMatei Dulmanu tocmai îşi isprăvise băutura şi-şi ştergea mustăţile cafenii cu\ndosul palmei. Adăugă convins:\n– Că doar dumnealui e părintele nostru şi n-are să ne lase...\nLuca Talabă voia să facă el propunerea asta; de aceea şi chemase pe oameni la\nsfat. Auzind acuma gândul lui din gura altuia, avu o poticnire ca o gloabă care se\nopinteşte din toate puterile să urnească din loc căruţa şi e cât p-aci să vie peste",
  "cap, deoarece căruţa e goală. Se scărpină în ceafă, zicând:\n– Ia staţi niţel, măi fraţilor, că nici la boier nu te poţi duce ca la moară, ci trebuie\nsă ştii bine ce vrei, că dumnealui are să te întrebe şi să te sucească, ş-apoi dacă-i\nsta ca prostul, are să te ocărască şi să se supere, ş-atunci degeaba ne-am mai răcit\ngura, că ne-om întoarce mai rău de cum ne-am dus!\nIzbuti să stârnească o nouă nedumerire, pe care pe urmă nici el n-o mai putu\nrisipi. În sufletele oamenilor se strecurase frica şi laşitatea, care înăbuşeau\ndragostea de pământ. Consfătuirea se înmuia şi se lăbărţa. Zadarnic încerca Luca\ns-o dreagă cu „staţi, măi fraţilor, să ne înţelegem“. Vorbele oamenilor se\nîmprăştiau şi nu se loveau. Numai Marin Stan îşi păstrase curajul deplin şi striga\ndin când în când, răguşit, parc-ar fi vorbit singur:\n– Pământu-i al nostru, că noi îl muncim, tot pământul!\nCârciumarul, văzând că s-au încurcat lucrurile, îşi făcu treabă la tejghea,\ndăscălindu-şi ajutorul cu mai multă vehemenţă. La o masă, lângă uşă, un\njandarm tânăr, cu înfăţişarea sfioasă, stătea la un pahar cu Anton Nacu, vorbind\nrar şi uitându-se cu jind afară la hora tineretului. Om prudent, Busuioc trăgea\nmereu cu coada ochiului într-acolo. Îi era teamă că jandarmul, sub pretext că\npriveşte hora, asculta ce vorbesc ţăranii şi are să se afle la curte, să-şi găsească şi\nel beleaua cu boierii. Când Marin începu să se plângă răcnind că nu-i ajunge\npământul, cârciumarul se repezi la jandarm şi-l întrebă foarte zâmbitor dacă nu\npofteşte să intre în horă. Jandarmul se roşi; inima îl îndemna, dar frica de\nplutonier îi oprea avântul. Răspunse oftând că nu-i place jocul şi primi în schimb\nsă-i mai aducă o măsură. Asigurându-se astfel din partea jandarmului, Busuioc\ntrecu iar la masa oamenilor:\n– Văd că bateţi apa-n piuă şi n-ajungeţi la nici o ispravă, iar Marin colea se vaită",
  "şi nu-i dă prin mintea lui cea de pasăre că omul harnic nu se boceşte ca muierea,\nci se apucă de muncă şi...\nMarin Stan îl întrerupse mânios:\n– Apoi tălică-ţi vine uşor să dojeneşti pe alţii, că pământ ai, negustoria-ţi merge,\ncu boierii eşti bine – ce-ţi pasă!\n– Ce-mi pasă, vezi bine! se supără cârciumarul. Că tare-i plăcut să te slujesc eu\npe tine până-ţi întunecă ţuica minţile, în loc să mă slujească alţii pe mine! Dar tu\neşti beţiv şi ticălos, Marine, şi mă mir cum te rabdă dumnealor să-i faci de ruşine\ncu prostiile tale!\n– Da ce, beau din averea dumitale?\n– Ai bea tu dacă ţi-aş da, numai că...\n– Ia lăsaţi, lăsaţi sfada, măi fraţilor, că nu ne lipseşte! strigă Luca Talabă,\ndeodată, sculându-se. Şi haidem să mergem la curte!\nCe-o fi să fie!\nToţi se ridicară, parcă energia lui ar fi şters toate şovăirile lor.",
  "Cârciumarul constată dintr-o privire rotundă că n-a rămas nimeni neplătit şi zise\nliniştit:\n– Duceţi-vă cu Dumnezeu! Şi luaţi seama la Marinică să nu vă facă vreo ruşine,\ncă dânsul a cam pus-o de mămăligă!\nMarin Stan râse. Îi trecuse supărarea.\n– Uite pe nea Petrică!\nUn copil strigase şi o femeie auzise. Întoarse capul şi-l văzu, şi repetă:\n– Uite pe Petrică!\nVenea de sus, pe uliţa zbicită, cu pălăria pe ceafă, cu lădiţa în spinare. Faţa lui\nnegricioasă părea mai smeadă. În ochi însă îi strălucea o bucurie mare.\nCapetele se întorceau pe rând spre Petre Petre, care se apropia zâmbind.\nPantelimon Văduva se desprinse din horă şi alergă înaintea lui, urmat de alţi\nflăcăi. Jocul se sparse şi toată lumea se îngrămădi în jurul celui ce sosea cu\nîntrebări, cu strigăte, cu mirări.\nLăutarii mai continuară a cânta un răstimp, ca să-şi facă datoria, apoi se\namestecară şi ei printre oameni.",
  "Petre nu biruia cu răspunsurile. Tot satul îl iubea fiindcă era bun, şi liniştit, şi\nsăritor la nevoi. Pantelimon îi luase lădiţa, să i-o ducă el până acasă. Stătea lipit\nde dânsul, apărându-şi locul cu îndârjire şi repetând mereu până ce în sfârşit fu\nauzit:\n– Tu vii, Petrică, iar eu, azi-mâine, trebuie să plec!\n– Lasă că are să-ţi ajute Dumnezeu şi ţie! îi spuse Petre, privindu-l în ochi cu o\ncăldură mângâietoare.\nApoi, schimbând câte o vorbă când cu unul, când cu altul, Petre ajunse în\nbătătura dinaintea cârciumii, între bărbaţii care începură a-l descoase despre\nnoutăţile de la oraş. Însuşi cârciumarul Busuioc, foarte curios din fire, îşi părăsi\no clipă tejgheaua ca să afle şi el câte una-alta. Fiindcă Petre vorbea mai mult\ndespre întâmplări de la armată, Ignat Cercel îl iscodi deodată cu glasul lui\ntânguitor:\n– Dar boierii de la Bucureşti ce gânduri mai au cu alde noi, sărăcimea?\n– Apoi cu boierii te învoieşti oriunde, dacă eşti supus şi ascultător, răspunse\nPetre.\nRăspunsul nu-i plăcu lui Ignat, deşi clătină din cap aprobativ.\n– Omul cât poate tot rabdă, că altfel ar trebui să-ţi iei lumea-n cap! observă",
  "Serafim Mogoş, amărât.\nAtunci Ignat, apropiindu-se mai tare şi cu glas mai scăzut, parcă n-ar fi vrut să-l\naudă toţi, urmă:\n– Despre pământuri n-ai aflat nimic, Petrică?... Pe aici se aude că vodă vrea să\nîmpartă moşiile la oameni şi că boierii nu-l lasă?\n– Aşa spune şi Marin Vâlcu de la Izvoru c-ar fi auzit de pe la fecioru-său care\nînvaţă carte la Alexandria şi umblă să se facă popă! adăugă Leonte Orbişor,\nîntinzând gâtul, ca şi când mărturia lui ar fi fost hotărâtoare.\nToader Strâmbu zise aproape cu mânie:\n– De spus se spune mereu, dar văd că tot nimic nu se face!\nCă şi la Piteşti, deunăzi, când fusei la judecată, nişte oameni se jurau că până-n\nprimăvară toţi trebuie să avem pământ, că aşa a dat porunci vodă; ba s-au şi\nsupărat şi m-au ocărât pentru că n-am vrut să-i cred...\nPetre, întărâtat puţin de scăpărările lacome din ochii tuturor, murmură:\n– Se poate, cum nu... Că multe vorbesc oamenii şi la Bucureşti.",
  "Unii într-un fel, alţii într-alt fel. Nici boierii nu ştiu cum ar fi mai bine şi cum ar\nface să împace pe toţi oamenii. D-aia se tot sfătuiesc şi se sfădesc, iar până nu s-\nor înţelege dânşii...\n– Ehe, greu îţi vine să dai când ai de la Dumnezeu prea mult!\nbolborosi Ignat.\n– Numai vodă să dea poruncă, şi apoi n-ai grijă că şi-or lua ei oamenii ce li se\ncuvine, fie c-or vrea boierii, fie că n-or vrea! făcu iarăşi Toader Strâmbu cu o\nflacără aspră în privire.\nCârciumarul Busuioc zise batjocoritor:\n– Apoi, dacă vodă te-ar asculta pe tine, aşa ar fi negreşit, numai vezi că vodă cu\nboierii trăieşte şi n-are să se certe cu boierii de dragul tău, măi Toderică!\nCâţiva râseră, în vreme ce Leonte Orbişor spunea:\n– Dacă ar ajunge glasul nostru până la vodă...\nÎn clipa aceea, prin mulţimea dimprejurul lui Petrică, îşi croi drum cu coatele\nmaică-sa, strigând şi plângând:",
  "– Petrică, Petrică, dragul mamei şi bunul mamei!... Cum mi te-a adus Dumnezeu\ntocmai când mi-e viaţa mai amară. Of, bine că ţi-a ajutat Dumnezeu şi Maica\nPrecista...\nÎl îmbrăţişă şi-l sărută, lăcrimând şi bolborosind necontenit.\nFlăcăul îi cuprinse mijlocul cu un braţ, şoptind blând:\n– Taci, mamă, taci şi nu mai plânge!\nSmaranda, vestejită înainte de vreme, îşi şterse lacrimile cu colţul basmalei, şi\nzâmbi fericită un moment. Plânsul o podidi iarăşi îndată ce deschise gura să-l\nîntrebe cum a venit, spăimântată la gândul c-o fi umblat tot pe jos ori o fi\nflămând. Feciorul o linişti că nu e ostenit deloc, fiindcă în gara Burdea, când a\ncoborât din tren, a avut norocul să întâlnească pe Ştefan Oanţă, care l-a adus cu\ncăruţa până la Lespezi, aşa că a călătorit ca un boier.\n– Dar hai să mai mergem şi pe-acasă, mamă, că am zăbovit destul cu dumnealor,\nzise apoi Petre, luându-şi rămas bun.\nPantelimon îl însoţi cu lădiţa. Casa lor era din jos de curte, aproape de capul\nsatului, înspre Ruginoasa. Îndată ce se depărtară puţin de horă, Petre întrebă:\n– Marioara pe unde-o fi, mamă, că n-am zărit-o printre fete? Pe când Smaranda\nîi spunea că pe Marioara a luat-o la curte mătuşă-sa Profira, bucătăreasa, şi are o\nsimbrie bună şi muncă uşoară, Pantelimon îşi aduse aminte că, de dragul lui",
  "Petrică, a uitat pe Domnica. Din urmă se auzea iar cântecul lăutarilor, semn că\nhora reîncepuse.\nPe laviţa de lângă poarta ogrăzii, la sediul postului de jandarmi, plutonierul\nBoiangiu şedea de vorbă cu perceptorul Constantin Bărzotescu, lung, slab,\ndeşirat şi spânatic. Petre scoase pălăria, salutând milităreşte:\n– Trăiţi, don’ plutonier!\n– Venişi, Petre? răspunse Boiangiu prietenos.\nPetre se apropie respectuos, îi spuse cum domnul căpitan i-a dat drumul cu\ncâteva zile mai înainte fiindcă s-a purtat bine şi n-a avut nici o pedeapsă.\nPlutonierul îi mai puse câteva întrebări, mai oftă după viaţa de la Bucureşti, unde\na petrecut şi el de vreo două ori înainte de a se însura, şi apoi strigă către\nPantelimon:\n– Uite-aşa să te porţi şi tu, băiete, ca dânsul, nu să-mi umbli cu rebeliuni!\nÎl ameninţă, râzând, cu degetul, apoi strânse mâna lui Petre:\n– Într-un ceas bun!",
  "3\n– Ia s-auzim, măi băieţi, ce vă doare? zise Miron Iuga către ţărani care, cu\ncapetele goale, îl întâmpinaseră cu respectuoase „sărut mâna“.\nOamenii se uitară o clipă unii la alţii, îndemnându-se. Pe urmă Luca Talabă\nspuse tare lui Lupu Chiriţoiu:\n– Începe tălică, moş Lupule, că eşti mai mare şi mai iscusit la vorbă!\n– Scurt, moşule, că-i răcoare şi-s îmbrăcat subţirel! făcu Miron nerăbdător,\nîntrerupându-l curând pe bătrânul Lupu, care o luase de la Adam.\nAtunci Luca, încurajat, interveni simplu:\n– Aşa-i, boierule! Vorbă multă-i sărăcie... Vrem să cumpărăm noi moşia\ncuconiţei ca s-o muncim fiecare cât ne-o veni partea.\nŞi venirăm la dumneavoastră să ne rugăm să ne ajutaţi şi să vă fie milă de...\n– Că doar dumneavoastră sunteţi părintele nostru! făcu Matei Dulmanul liniştit,\nparc-ar fi avut siguranţa că prin vorbele acestea l-a şi înduplecat.",
  "– Altfel nu-i chip să mai trăim, boierule, că prea ne-a cotropit calicia! spuse şi\nVasile Zidaru blând şi moale, încât abia-şi mai recunoştea glasul.\nErau doisprezece şi fiecare se crezu obligat să arunce în cumpănă câte o vorbă\nsau măcar un oftat.\nMiron Iuga îi privea mirat, ca şi când i-ar fi văzut întâia oară sau ar fi ascultat\ncuvinte străine, neînţelese. Tocmai într-un târziu, după ce oamenii îşi epuizaseră\nrugăminţile, întrebă clipind repede:\n– Care moşie?... (Îşi luă seama şi adăugă:) Adică da... Ştiu.\nAm înţeles.\nPe când spunea c-a înţeles, simţea cum i se umple sufletul de o amărăciune\ndureroasă. I se părea jignitor pentru mândria lui că înşişi ţăranii de pe\npământurile familiei Iuga cutează să se ofere a cumpăra frânturile moşiei care i-a\nhrănit generaţii de-a rândul.\nDacă ar fi fost după pofta inimii sale, ar fi pus slugile să-i dea pe mâna\njandarmilor, să le înmoaie oasele şi să le scoată din capete asemenea obrăznicie.\nSe stăpâni şi zise rece:\n– La mine degeaba veniţi, că eu n-am moşii de vânzare.",
  "Oamenii se zăpăciră. Numai Marin Stan ridică glasul:\n– Apoi coniţa nu mişcă fără voia dumneavoastră, boierule!\nLuca Talabă iar prinse curaj:\n– Noi pe dumneavoastră vă cunoaştem stăpân şi de la dumneavoastră aşteptăm\nmila!\nMiron Iuga avu un surâs dispreţuitor:\n– Da, da... De data asta însă e mai bine să vorbiţi cu dumneaei, că eu nici nu ştiu\ncă vrea să-şi vândă moşia... Iacă, de la voi aflu!\nŢăranii, crezând că glumeşte, zâmbiră. Boierul continuă:\n– De altfel, dumneaei trebuie să pice dintr-un moment într-altul.\nAşa ne-a anunţat încă de aseară, prin telegraf, că soseşte azi cu automobilul.\nChiar o aşteptăm.",
  "Lupu Chiriţoiu bolborosi trist:\n– Se vede, cuconaşule, că n-aveţi poftă să ne vindeţi nouă şi d-aia ne trimiteţi la\ncuconiţa, care nici nu ne cunoaşte, nici n-o cunoaştem... Le-am spus eu\noamenilor înainte de a porni încoace, dar n-au crezut. Acu, iată, să bage la cap!\nIuga se ofuscă, tocmai fiindcă moşneagul îi citise în suflet. Zise răstit:\n– Eşti cărunt, Lupule, şi ai minte de vrabie!... Doar n-aţi vrea să vă vând eu o\nmoşie care nu-i a mea? Luca sări îndată împăciuitor şi cu glas supus:\n– Acu nu vă mai supăraţi, conaşule, şi iertaţi-ne, că noi suntem proşti şi nu ştim\nbine rânduielile. Ne-om duce şi la cuconiţa când va aduce-o Dumnezeu şi om\nstărui şi ne-om ruga, c-ar fi păcat să ne ia alţii pământurile pe care le muncim tot\nnoi din moşi-strămoşi.\nCă suntem nevoiaşi de te miri cum mai răsuflăm dacă n-avem pământ destul...\n– Destul nu-i niciodată! zise Miron Iuga mohorât, adăugând după o pauză: Dar\npână acuma cum v-aţi ajuns?\n– Am tot răbdat, conaşule! strigă Marin Stan. Şi tot mai rău ne-am scufundat în\nsărăcie, dacă n-avem pământ...\n– Pământ, pământ! mormăi Iuga. Cei din bătrâni nu râvneau la pământurile",
  "boierilor şi au trăit mai bine.\n– Alte vremuri erau pe-atunci, conaşule! zise Vasile Zidaru.\n– Am fost robi, boierule! strigă iar Marin Stan. Luaţi-ne iar în robie, că poate aşa\no fi mai bine de noi!\n– Ba v-aţi învăţat să umblaţi numai cu cerşitul! strigă Miron Iuga, enervat puţin\nde stăruinţa ţăranilor.\n– D-apoi noi ne-am tot rugat şi ne rugăm, că atâta putere avem, făcu foarte umil\nLupu Chiriţoiu. Cu rugăminţile nădăjduim şi noi să dobândim mai multă milă!\nVăzând străfulgerările flămânde care răzbăteau prin obişnuita plecăciune a\nprivirilor lor, bătrânul Iuga avu pentru întâia oară impresia că oamenii aceştia, pe\ncare i-a socotit totdeauna credincioş i, îi sunt vrăjmaşi în inimile lor. Îi păru rău\ncă i-a primit şi mai ales că le-a îngăduit să se întindă la vorbă. Dar îşi da seama\ncă nu mai poate drege greşeala cu răul. Murmură morocănos:\n– Aide, lăsaţi gura, c-aţi trăncănit destul! Nu mai aveţi nici ruşine, nici bună\ncuviinţă...\nApoi îi măsură pe rând, încet şi rece, şi pe toate feţele citi limpede aceeaşi\ndorinţă mare. Privirile lor stăruitoare îl frigeau.",
  "În tăcerea neliniştită răsună atunci deodată aspru, prelung: „Huo, boală, fire-ai a\ndracului!“ Un argat adăpa vacile. Erau în ograda conacului. Cârduri de galiţe\nscormoneau şi ciuguleau. O găină începu a cotcodăci sâcâitor.\n– Aşa, măi oameni! zise Miron liniştit, ca şi când înjurătura argatului l-ar fi\nsmuls dintr-o toropeală. Să vorbiţi cu coniţa dacă n-o să vă luaţi seama, că\ndumneaei e stăpâna moşiei. De altfel mă bate gândul s-o cumpăr mai bine eu...\n– Aoleu! Atunci degeaba ne mai străduim noi! făcu Luca Talabă speriat.\n– Ba de ce? continuă boierul. Luptă dreaptă. Vreţi voi pământ, dar vreau şi eu. Şi\nmai drept ar fi s-o cumpăr eu moşia, că a noastră a fost, trup din trupul\npământurilor mele. Tu, Lupule, trebuie să-ţi aduci aminte, că ai muncit în\ntinereţe la noi, când trăia tata?...\nAşa e cinstit, măi băieţi! Boierul să cumpere de la voi, nu voi de la boier!\nCâţiva încercară să mai spună ceva, dar Miron Iuga îşi pierdu răbdarea:\n– Acum hai, plecaţi! Am isprăvit. Că voi nu ştiţi ce-i omenia!\nŢăranii mormăiră „sărut mâna“ şi se cărăbăniră spre poartă.\nÎndepărtându-se, Lupu Chiriţoiu le spuse aşa încât să audă şi boierul:",
  "– Are dreptate dumnealui, că moşia una a fost de la Izvoru până la Şerbăneşti.\nCă-mi aduc bine aminte că odinioară...\nÎn acelaşi timp, însă, Matei Dulmanu bufni printre dinţi cu ură înăbuşită:\n– Nu-l mai satură Dumnezeu de moşii, mânca-l-ar viermii să-l mănânce!\nMiron Iuga rămase pe loc ca un stâlp. Se uita după dânşii şi nu mai auzea nici\ncârâitul găinilor, nici răgetul unei vaci care-şi chema viţelul despărţit. Prin creieri\nîi alerga mereu acelaşi gând: „Pământ şi iar pământ, atâta ştiu netrebnicii!“ Când\nse întoarse, în portiţa dinspre conac, văzu pe Grigore cu Titu Herdelea.\nHoinăriseră pe câmp ca să profite de vremea frumoasă.\n– Ce faci aici, tată? zise Grigore. Încă n-a sosit Nadina?\n– Nadina n-a sosit, dar i-au venit cumpărători la moşie, răspunse bătrânul.\n– Ce spui? făcu tânărul mirat. Şi anume cine, cine? Miron Iuga îl privi o clipă şi\npe urmă spuse întorcând capul:\n– Ţăranii!",
  "4\n– Dă-te jos de acolo, măi băiete, că-mi dărâmi portiţa, fire-ai al dracului! strigă\nbaba Ioana, bosumflată ca totdeauna, către copilul lui Vasile Zidaru, care se\nlegăna, căţărat pe ulucile portiţei, lălăind cât îl ţineau plămânii.\nIoana dădea de mâncare purcelului mai în fundul ogrăzii, care era una cu\ngrădina. Îi ţinea ceaunul cu lături şi-l îndemna: „Mănâncă, băieţelul mamei, hai\nmănâncă!“ Porcul însă îşi scoase deodată râtul din zeama de tărâţe şi trecu la\ncelălalt ceaun gol, scormonind după rămăşiţe. Baba se supără: „Nebun eşti, ori\nnu ţi-e bine, măi porcule?... Na, aici, crapă, mânca-te-ar câinii!“ În vreme ce\nporcul îşi scufunda iarăşi râtul până-n ochi în lăturile grase, câinele cel alb, cu\nmari pete negre, îndrăzni să se apropie de ceaunul gol, să vază de a mai rămas\nceva şi pentru el. Baba Ioana îl alungă: „Ia mai du-te dracului şi tu şi nu-ţi baga\nbotul!“ Ascultător, câinele se retrase şi dădu din coadă fără a pierde nădejdea,\nuitându-se cu jind şi la porc, şi la stăpână, şi la celălalt câine, o corcitură de şase\nluni, care sărea pe la spatele babei şi hămăia arar, ca un copil jucăuş.\nCând văzu baba Ioana că porcul, în loc să soarbă, mai mult se hâlboreşte, îi luă\nceaunul, mormăind:\n– Văd că te-ai săturat şi-ţi arde de joacă, nebunule, şi mă ţii aplecată de mă dor\nvinele de la picioare!“ Drept răspuns, purcelul grohăi mulţumit şi începu să caute\npe jos dacă n-o fi căzut vreo bucată mai bună. Negăsind nimic, vru să plece după\nstăpâna-sa, dar legat cu sfoară de un pociumb, trebui să-şi oprească avântul.\nCâinii însă se ţineau după Ioana care, ajungând la uşa casei, aşeză ceaunurile\nlângă prag zicând: „Na, mâncaţi şi voi, lua-v-ar dracii!“ Cel mare se repezi la",
  "ceaunul gol, îşi dete seama c-a greşit, se strâmbă la căţelul care nimerise mai\nbine şi, negăsind ascultare de bunăvoie, îl înşfăcă de ceafă şi-l tăvăli puţin, ca să-\nl înveţe minte, iar pe urmă se apucă de mâncare, fără să se sinchisească de\nchelălăiturile tovarăşului mai mic şi nici de baba care îl probozea: „Nu vă\nînvoiţi, ai, fire-aţi ai dracului!“ Copilul lui Vasile se hăţănea mereu pe portiţă,\nparcă nici n-ar fi vorbit cu el adineaori baba Ioana.\n– N-auzi tu, măi drace, că-mi rupi ţâţânile? strigă baba mai mânioasă. Mai du-te\nşi pe-acasă, şi lasă-mă să răsuflu, că destul mi-aţi mâncat sufletul toată vara cu\ncelălalt smintit dimpreună!\nOri tu n-ai părinţi să te strângă de pe uliţe şi din curţile oamenilor? Totuşi copilul\nnu s-ar fi speriat de mânia ei, dacă nu intervenea alt glas:\n– Nicule maică, vin’ la mama!... Auzi tu, Nicuşor?... De ce stai să te blesteme\ndânsa? Vasile Zidaru şedea peste drum şi avea o muiere cât un granadir şi rea de\ngură, de nimeni nu-i stătea înainte. Copilul, bălan şi durduliu, nu ştia decât de\nfrica ei; altfel, toată casa îl răsfăţa şi-i răbda orice năzdrăvănii. Zidaru avusese\ntrei fete şi nici un băiat.\nDe-abia după ce şi-a măritat fetele a venit pe lume Nicu, de-i era ruşine femeii că\na mai pedepsit-o Dumnezeu să nască tocmai la bătrâneţe şi să se trudească iar cu\ncopil mic.\nPe când Nicu scobora de pe portiţă şi trecea drumul, baba Ioana luă din casă\ndouă oale şi merse la fântâna ce se afla niţel mai încolo, lângă casa jandarmilor,\nla marginea uliţei. Câinii o însoţiră voioşi, grăbindu-se să miroase toate porţile şi\nşanţurile, parc-ar fi uitat ceva. Nicu, deşi abia apucase să intre în curte, nu mai\navu stare. Îşi luă biciul şi porni săgeată după babă. Îşi aduse aminte însă că şi ei\nau câini şi se întoarse înapoi. Era o căţea albă, şchioapă de când o împuşcase",
  "într-o noapte jandarmii, şi atât de rea că o ţineau ziua legată ca să nu muşte pe\nvreun trecător. Până să deznoade el sfoara, Ioana se înapoia cu oalele pline.\nCopilul o interpelă, urmând-o în ogradă:\n– Ne laşi să ne jucăm cu câinii matale şi cu căţeaua noastră?...\nAi?... Ne laşi? Baba nu răspunse. Băieţelul se obişnuise la ea, fiindcă până\ndeunăzi a ţinut aci pe nepotu-său Costică, tot de vreo cinci ani, negru ca un pui\nde ţigan şi ştrengar de n-avea pereche în sat.\nRămas acum singur, Nicu îşi găsea petrecere când cu câinii, când cu găinile sau\ncu pisica. Ioana însă îl ocăra şi-l alunga, dar numai din gură, căci îi erau dragi\ncopiii şi-i plăcea să simtă fiinţă de om pe lângă căsuţa ei, cum avusese parte\ntoată viaţa.\nNumai de un an stătea aici, vecină cu ograda conacului. Avea casa ei mare şi\nfrumoasă în uliţa cealaltă, dincolo de conacul arendaşului Cosma Buruiană.\nAcolo şi-a petrecut zilele cu bărbatul ei Ioniţă Crăciun, pe care l-a strâns\nDumnezeu acum vreo zece ani. Nu s-a speriat însă de văduvie, căci ea a purtat\nde grijă gospodăriei şi când trăia Ioniţă. El cam avusese darul beţiei şi, ca să\npoată petrece fără supărare, s-a ţinut tot de slujbe pe afară, ba primar, ba pândar,\nba cine ştie ce, de a avut mereu leafă de cheltuit prin cârciumi. Ioana a crescut\ncopiii şi i-a aşezat pe toţi bine.\nFeciorul a ajuns grefier la Bucureşti, două fete le-a măritat după preoţi, iar pe cea\nmai mică, pe Florica, cu Pavel Tunsu, în sat. A crezut că Florica cu Pavel îi vor fi\ntoiagul bătrâneţilor şi i-a luat în casa ei, să trăiască toţi împreună. O chema\nfeciorul mereu la Bucureşti, la dânsul, ca să nu se mai trudească şi să fie tihnită\ndupă atâta amar de muncă. N-a vrut să se înstrăineze de pe locurile unde s-a\nnăscut şi a îmbătrânit. Împlinise şaizeci de ani, dar se simţea încă zdravănă,",
  "măcar că i se cocârjise puţin spinarea. Se hrănea bine, nu-i lipsea ciocănaşul de\nţuică la nici o masă, porc avea, păsări avea, porumb avea, era grăsună şi voinică,\nnu ca alte femei de vârsta ei.\nCând a înţeles că nu se poate învoi cu Florica, după ce a răbdat şi a înghiţit şapte\nani, s-a hotărât să o lase în plata Domnului şi să-şi înjghebeze altă gospodărie.\nMai bine orice sărăcie, decât necontenită zarvă, şi sfadă, şi inimă grea. Noroc că\nnu apucase să împartă toată averea copiilor şi-şi păstrase pe seama ei câteva\npetice de pământ, să le aibă de s-ar întâmpla ce nu dorea şi ceea ce totuşi s-a\nîntâmplat. S-au despărţit anul trecut prin bună înţelegere. Ginerele a ajutat-o mai\nmult decât fata. Fiindcă avea locul acesta, lângă conac, la uliţă, şi-a durat aici o\ncăsuţă dintr-un coşar de porumb, adus pe roate, cu doisprezece boi. Ea singură l-\na lipit cu lut pe dinafară şi pe dinăuntru, l-a văruit. Un om i-a cârpit coperişul şi\ni-a făcut o vatră cu o închipuire de horn, un coteţ pentru galiţe şi altul pentru\npurcel. Un vecin i-a dăruit două ferestruici care nu-i mai trebuiau. Numai trei\nochiuri aveau sticlă: celelalte le-a astupat cu hârtie de la popa... Florica, după ce\na văzut cum s-a aşezat maică-sa, s-a supărat că o face de ruşinea satului. Bătrâna\ni-a răspuns cu puţină amărăciune:\n– De, draga mamei, v-am răbdat destul...\nPe urmă s-a împăcat şi Florica şi, de cum s-a desprimăvărat, a trimis pe băieţelul\ncel mai mărişor, pe Costică, să mai stea pe la bunică-sa, să-i ţie de urât şi să\nscape de un mâncător. Copilul a necăjit-o pe Ioana toată vara şi toamna, până\ndeunăzi, i-a întors pe dos căsuţa, strângând după dânsul o liotă întreagă de alţi\nnebunatici. L-a ţinut însă, tocmai ca să arate că ei au nevoie de ea, nu ea de ei.\nGuralivă n-a fost baba Ioana niciodată, ci mai mult morocănoasă, deşi avea o\ninimă ca untul cel proaspăt. Mai bucuroasă boscorodea singură ori cu\ndobitoacele, care o înţelegeau şi o ascultau mai bine ca oamenii. Se mulţumea să\npreîntâmpine orice pornire pe sfadă cu un „fire-ar a dracului“ modulat după\ncerinţele împrejurărilor.",
  "– Uite, maică Ioană, că ăl mare nu lasă-n pace pe cocoş! zise deodată Nicu, care\nvoia să lege şi pe câinele babei de sfoara căţelei şchioape, ca să se joace cu ei de-\na caii.\n– Huo, potaie, ce ai cu cocoşul! făcu Ioana fără însă a se uita, zorită cum era să\npregătească mâncarea găinilor ce începeau a se aduna acasă de pe unde\nhoinăreau toată ziua, fiindcă începea să se însereze.\nMai trecu un răstimp până ce se putu aşeza pe pragul casei, cu blidul mare în\npoală, strigând cum făcea în fiecare seară:\n– Păsărelele mamii, păsărele, păsări, păsă...\nGăinile şi puicile veniră din toate părţile ca nişte copii ascultă tori; se îmbulzeau\nşi se ciocăneau la picioarele ei. Le numără.\nLipseau două bătrâne şi cocoşul. Deşertă blidul, goni câinii să nu mănânce porţia\ngaliţelor şi porni spre uliţă, chemând mai prelung:\n– Păsărelele mamii, păsărele, păsări, păsă...\nCând deschise portiţa, auzi din sus un uruit zgomotos şi o trâmbiţă care tutuia\nameninţător. Zări în marginea cealaltă a uliţei găinile scăldându-se într-o\npojghiţă de pulbere, cu cocoşul lângă ele. Strigă necăjită:",
  "– Păsărelele mamei...\nAutomobilul se apropia în goana mare şi găinile nici nu se sinchiseau. Desperată\nbrusc că o să dea maşina peste ele, baba se repezi să treacă, să le ferească de\nprimejdie. Nu apucă însă să ajungă decât până în mijlocul uliţei. Şoferul răsuci\naprig volanul şi automobilul ţâşni pe lângă ea ca o săgeată, gata să intre în şanţ\nca să n-o calce. Ţipete de femei izbucniră din maşină, iar de peste drum, glasul\nnevestei lui Vasile Zidaru:\n– Nicule, unde eşti, că te omoară maşina!\nBaba Ioana încremenise pe loc. Cele două găini fugeau cotcodă cind speriate,\ncocoşul însă, care stătuse să le apere, era prefăcut într-o grămăjoară de pene\nînsângerate. Bătrâna îl luă de o aripă şi îl târî spre casă, bodogănind înăbuşit:\n– Fire-ar ai dracului!",
  "5\nCu un viraj îndrăzneţ, automobilul stopă scurt în faţa scării.\nGrigore, care auzise zgomotul eşapamentului şi semnalele sirenei, aştepta pe\ntrepte împreună cu Titu Herdelea. Şoferul închise motorul, sări jos şi se repezi de\ndeschise portierele să poată coborî boierii cotoşmăniţi în blănuri, pleduri, măşti\nşi ochelari ca nişte exploratori polari.\nCel dintâi, Gogu Ionescu, izbuti să se descurce din învelitori şi să ia contact cu\npământul. Stătuse lângă şofer. Era enervat şi plictisit din pricina emoţiilor\ncălătoriei. Strânse mâna lui Grigore, declarând ursuz:\n– Dragul meu, bine te-am găsit, dar să ştii că pe mine nu mă mai prindeţi pentru\nastfel de experienţe! M-am săturat!\n– Ce s-a întâmplat, Gogule, de eşti aşa de supărat? întrebă tânărul Iuga,\nnepricepând nimic.\n– Dacă nevastă-ta are poftă de emoţii tari, să-şi aleagă alţi clienţi, nu pe mine,\nurmă Gogu Ionescu, smulgându-şi ochelarii de pe faţă.\n– Gogule, eşti un caraghios! strigă un glas vesel de femeie.",
  "Ţi-e frică să mergi cu automobilul!... Să-ţi fie ruşine!\nToţi râseră, numai Gogu se înfurie:\n– Desigur. Eu n-am temperament pentru aventuri şi nici n-am chef să-mi frâng\ngâtul pe şosele de dragul sportului automobilistic!\nSupărarea lui învioră pe ceilalţi, care între timp îşi scoaseră măştile şi ochelarii.\nO clipă mai stătură în fundul maşinii toţi trei, aşa cum călătoriseră, Nadina la\ndreapta, Eugenia la stânga şi între ele Raul Brumaru. În sfârşit, Nadina se ridică\nîn picioare, zicând:\n– Toate ca toate, dar cu baba, adineaori, a fost serios! Dacă Rudolf n-avea\nprezenţă de spirit, ori intra ea sub roate, ori intram şi ne răsturnam noi în şanţ...\nBravo, Rudolf!\nŞoferul zâmbi recunoscător, iar Nadina se aruncă drept în braţele bărbatului ei,\ncontinuând cu glas convenţional tandru:\n– A, Grig, micule, ce dor mi-a fost de tine!\nGrigore îi sărută obrazul, jenat de cuvintele ei şi mai ales de felul cum le-a rostit.\nNumai acuma recunoscuse pe Brumaru. În acelaşi moment privirea lui alunecase\ndincolo de maşină, pe rondul cu flori roşii, inima înflorită pe care iubirea lui o\naşternuse în faţa cuibului Nadinei. Întinse mâna lui Brumaru, murmurând\nnehotărât:",
  "– Tu erai?... Nici nu te recunoşteam sub deghizarea asta...\nNadina interveni repede cu explicaţia:\n– L-am cules şi pe el, ca să fim compania mai mare... Nu te superi?\n– O, se poate? Din...\nVruse să zică „dimpotrivă“, îşi luă seama, se întrerupse, ocoli maşina pe la spate,\nşi, sărutând mâna Eugeniei, o ajută să coboare.\nCâţiva servitori se învârteau să descarce lucrurile şi nu ştiau ce să facă. Nadina\nobservă şi zise şoferului:\n– Vezi, Rudolf, să nu se piarză ceva de-a coniţei Jenny!\nTitu Herdelea stătea deoparte foarte ruşinat că nimeni nu-l băga în seamă.\nGrigore îl văzu, îşi aduse aminte de el şi se grăbi să-şi repare greşeala:\n– Daţi-mi voie!... L-am uitat, uita-l-ar necazurile!... Să vă prezint pe prietenul şi\nmusafirul meu Titu Herdelea!...",
  "Tânărul se înclină surâzând discret. Nadina îl examină o secundă şi-i întinse\nmâna. Titu nu se uitase bine la ea; numai atâta văzuse, că e foarte frumoasă.\nEugenia îi surâse drăgălaş, zicând:\n– Ce surpriză!\n– De altfel, voi trebuie să-l cunoaşteţi, că doar v-aţi întâlnit împreună! spuse\nGrigore lui Gogu, observând că priveşte pe Titu ca pe un străin necunoscut. E\ncumnat cu Jenny şi face poezii!\n– A, da, fireşte! făcu Gogu apropiindu-se de tânărul Herdelea.\nAşa-i!... Ce mai faci? Tot nu-şi amintea de el, dar nu voi să arate că nu l-a\nrecunoscut.\nSe jena să pară că n-are memorie, fiindcă asta ar fi semn de bătrâneţe. Titu văzu\nîncurcătura lui şi avu un cuţit în inimă, gândindu-se cum l-a mai invitat astă-vară\nsă vie încoace şi să stea la dânsul şi toată ziua numai poezii să scrie. Schimbară\ndouă vorbe şi apoi Gogu se întoarse iar la Grigore:\n– Puiule, noi nici nu ne mai urcăm, ne ducem acasă, la Lespezi, că am dat ordin\nsă facă foc şi să ne pregătească masa... Of, şi când mă gândesc că tot cu maşina\ntrebuie să mergem!\nTânărul Iuga protestă că nu poate să nu se odihnească măcar câteva minute, fără\nsă mai puie cât s-ar mâhni bătrânul.",
  "– Se vede că te-a zdruncinat rău de tot maşina dacă-ţi trece prin minte să faci\nasemenea mojicie! observă batjocoritor Nadina, adăugând apoi simplu: Aideţi\nînlăuntru!... Jenny dragă, te rog!...\nRaul!\nÎn hol ardeau lămpile şi era călduţ, iar dulceaţa aştepta oaspeţii.\nCurând apăru şi bătrânul Iuga, care îmbrăţişă foarte afectuos pe Nadina:\n– În sfârşit, am mai pus şi noi mâna pe tine, ştrengăriţă frumoasă şi nestatornică!\nEa, măgulită, îl sărută, murmurând drăgălaş:\n– Cine-i mai dulce şi mai adorabil ca tăicuţul nostru? Gogu profită să se plângă\niarăşi de peripeţiile călătoriei. Au avut trei pane de cauciuc şi două la motor. Au\nomorât nenumărate gâşte, raţe, găini şi un purcel. Erau să calce nu se ştie câţi\noameni şi să se ciocnească cu diverse care şi căruţe. Şi asta se cheamă, pentru\nNadina, plăcere. De vină însă e numai Grigore, fiindcă i-a permis să-şi cumpere\nautomobil când în toată ţara de-abia sunt două-trei duzini de descreieraţi cu\nasemenea dihănii periculoase.\nNu e păcat să cheltuieşti o avere ca să plăteşti întâi maşina şi pe urmă o leafă de\nprofesor universitar unui pârlit de neamţ, care să o conducă, în loc să mergi\nbinişor cu trenul ca toată lumea cu scaun la cap?",
  "– Mais voyons, Gogule, si c’est serieux tu es plus que ridicule!1 zise Nadina.\nCred că-mi pot permite şi eu o plăcere cum vă permiteţi voi atâtea! Mâine-\npoimâine, când şi bărbierii vor avea automobilul la uşa frizeriei, n-are să mă mai\nintereseze. Azi însă un „Benz“ solid şi elegant poate să-ţi dea frisoane!\n– Mersi, eu renunţ la frisoane d-astea! strigă Gogu cu mâinile spre tavan,\nstârnind ilaritate generală.\nPeste câteva minute îşi luă rămas bun. Eugenia invită pe Titu să meargă şi pe la\nei, deşi ei nu sunt aşa de bine aranjaţi la Lespezi.\n– Ai să ne faci plăcere, adăugă ea cu un surâs bun. Dar să nu amâi, că noi nu\nzăbovim pe aici mai mult de câteva zile!\n– Am să viu chiar mâine! murmură Titu Herdelea fericit.\n– Foarte bine!... Nu-i aşa, Gogule? zise Eugenia către bărbatul ei.\n– Mai încape vorbă! aprobă dânsul. Ce zici tu e sfânt!\nDupă plecarea lor, Nadina povesti câte ceva din vilegiatura ei prelungită,\nadresându-se însă mai cu seamă bătrânului Miron.",
  "Apoi deodată se întrerupse şi spuse lui Grigore:\n– Micule drag, nu vrei tu să te ocupi puţin de Raul, să-i dea o cameră, să se\ninstaleze?... Te rog, dragul meu... El e mai străin!\nTânărul Iuga conduse pe Brumaru. Titu Herdelea îi însoţi de teamă să nu fie aici\nde prisos. Observase puţin pe Nadina şi i se părea tot frumoasă, dar de o\nfrumuseţe care îl uluia şi-l cutremura.\nMiron Iuga rămase în patru ochi cu Nadina, o privi un răstimp atât de scrutător,\ncă ea se miră şi întrebă:\n– Vrei să-mi spui ceva, tăicuţule? 1 Dar, Gogule, dacă e serios, atunci tu eşti mai\nmult decât ridicol! (fr.)\n– Da! făcu bătrânul cu seriozitate. Am aflat că vrei să vinzi Babaroaga!\n– A, asta e? zise Nadina cu un fel de decepţie. Te interesează?\n– Trebuie să-ţi închipui cât de mult, răspunse Miron. Poate c-aş cumpăra-o eu.\n– Bine, să stăm de vorbă! surâse Nadina. Deşi nu-mi place să fac afaceri cu\nrudele, dar tăicuţul drag merită o excepţie. Vrei o arvună de la mine? Uite!",
  "Îl sărută pe amândoi obrajii. Bătrânul îi luă capul în mâini, o privi în ochii\nlunecoşi:\n– E foarte serios, Nadino!\n– Evident! confirmă ea cu acelaşi surâs indiferent.\nMiron Iuga nu era tocmai mulţumit cu răspunsurile ei. I se părea că prea a luat în\nglumă propunerea lui. Poate că pentru ea vânzarea unei moşii n-are importanţa\nunei tranzacţii serioase, dar se mai poate să fie şi un fel de a se strecura... Se\nretrase, ca s-o lase să-şi odihnească puţin şi ea oboseala drumului. Astfel\nGrigore, când se întoarse, o găsi singură într-un fotoliu, cu ochii închişi, parc-ar\nfi dormitat.\n– De ce l-ai adus aci pe ăsta? îi zise el cu imputare, observând că ea e trează.\n– Care ăsta? se miră ea. Apoi râse scurt, ironic: Pe Raul?... O, o!... Iar eşti gelos,\nGrig? Nu te mai vindeci de boala asta urâtă? Se sculă, întinse braţele în lături, ca\nşi când ar fi aşteptat o îmbrăţişare. Corpul ei zvelt şi nervos avea o vibraţie\nnevăzută, care răspândea împrejur moleşeală şi ispită. Se uita la Grigore cu nişte\nochi blânzi în care palpita o neastâmpărare eternă. Gura ei fină şopti melodios:\n– Prostule mic... Nu mă mai iubeşti? Bărbatul respira aerul ei, căuta să reziste şi\nîşi dădea seama că se pierde. Îi trecu prin gând cu o fulgerare dureroasă că îşi\nbate joc de el. Pe urmă i se topiră toate gândurile în minte într-o singură dorinţă\nstăpânitoare. Ea se apropiase şi-şi lipise corpul de el cu braţele mereu răsfirate.\nNu mai vedea decât ochii ei, gura ei, sânii ei. O cuprinse brusc de mijloc şi o\nrăsturnă pe fotoliu, acoperind-o cu sărutări lacome. Nadina îi murmură la ureche",
  "cu acelaşi glas:\n– Nu aici... Nu vreau aici...\nÎi alunecă din braţe. Apoi îl luă de mână. Şi el o urmă ca un câine credincios.",
  "6\nA doua zi, îndată după dejun, Titu Herdelea se retrase să se pregătească pentru\nplecarea la Lespezi. Toată noaptea îşi făcuse planuri, iar dimineaţa le-a aruncat\nca fiind inutile. De la Gogu Ionescu nu mai avea nimic de aşteptat. Dacă nici\nmăcar nu l-a recunoscut!\nÎşi amintea el, de când a venit, că satul Lespezi e aproape de tot, cam distanţa\ndintre Pripas şi Jidoviţa, pe care o făcea odinioară în fiecare zi de câte două şi\ntrei ori. Pentru orice eventualitate vru să întrebe pe logofăt. În ograda conacului\ndădu peste un flăcău care i se păru cunoscut şi care scosese pălăria, zâmbind.\n– Ce faci pe aici, domnule căprar? zise Titu, aducându-şi aminte deodată de\nPetre Petre de la cizmarul Mendelson.\n– Iacă sosii şi eu acasă ieri şi am venit pe la curte, răspunse Petre.\nTânărul Herdelea îi dădu mâna. Flăcăul se oferi bucuros să-l conducă el până la\nLespezi, fiindcă tot n-are nici o treabă. Sub pretext că umblă să se intereseze de\ndespăgubirea ce o făgăduise boierul cel bătrân pentru accidentul cu pădurea din\niarna trecută, venise să vază niţel pe Marioara. Din pricina musafirilor şi mai\nales a Nadinei, însă, la curte era zarvă mare şi toate fetele alergau şi zoreau ca\nsfârlezele, încât de-abia a putut schimba două vorbe cu Marioara. Era mulţumit\nşi cu atâta. Dăduse ochii, de altfel, şi cu boierul Miron, care l-a lăudat că s-a\npurtat vrednic la oştire.",
  "Pe drum, din vorbă-n vorbă, Petre se răcori, tânguindu-se că ar vrea să se aşeze\nşi dânsul, că biata Marioara destul l-a aşteptat doi ani, dar nu ştie dacă se va\nputea înlesni să facă nunta în iarna asta, că o nuntă costă bani mulţi şi nici fata n-\nare, nici el. Titu Herdelea, fără să vrea, îşi aduse aminte de Ion al Glanetaşului,\ncare tot aşa se plângea de sărăcie. Îl mângâia cu câte o vorbă, cum se pricepea,\nmai mult ca să zică ceva.\n– Dar poate că s-or îndura boierii să ne dea pământ, că aşa se aude! zise Petre,\nuitându-se la el întrebător, ca şi când s-ar fi agăţat de un fir de nădejde.\n– Cum să vă dea boierii? se miră Titu. De pomană? Să împartă cu voi moşiile?\n– Apoi da, că dumnealor au prea mult şi noi n-avem deloc, făcu flăcăul. De\naltminteri, am auzit şi la Bucureşti pe mulţi boieri că trebuie să se împartă\nmoşiile la oameni, că nu-i drept ca tocmai oamenii să n-aibă pământ, care îl\nmuncesc.\nTânărul Herdelea clătină din cap:\n– De, bine ar fi să fie cum zici, dar eu, îţi spun verde, nu cred.\nNimeni nu împarte de bunăvoie cu alţii ce are. Dumneata ai împărţi, spune\ndrept?\n– Aşa-i, nici vorbă, murmură Petre abătut. Dar atunci noi trebuie să pierim, că nu\nmai putem duce povara.",
  "Merseră câteva clipe tăcuţi, apoi flăcăul urmă, parcă l-ar fi chinuit un singur\ngând:\n– Dacă dumnealor nu se îndură de bunăvoie, cine poate să-i silească?... Noi n-\navem nici o putere...\nTitu observă decepţia tovarăşului său de drum, îi părea rău că i-a sfărâmat o\nsperanţă şi nu ştia cum s-o dreagă. Din fericire, ajunseră în Lespezi şi astfel putu\nschimba vorba:\n– A, dar e aproape de tot... Nici n-apuci să porneşti şi ai sosit!\nDintr-o ogradă le ieşi în cale, grăbit şi important, un om în capul gol, cu părul\nlung şi încâlcit, cu o bărbuţă cafenie, rară, cu nişte ochi mari, negri, foarte vii,\nîmbrăcat cu un suman larg, cenuşiu, care-i ajungea până la genunchi, desculţ şi\ncu o traistă vărgată în băţ. Se adresă lui Titu, parcă l-ar fi pândit de mult, cu un\nglas limpede, cu privirea arzătoare:\n– Nu trece nepăsător, boierule, că s-apropie ziua judecăţii şi are să-ţi pară rău că\nn-ai ascultat glasul. Trâmbiţele dreptăţii sună şi oamenii nu le aud, că şi-au\nastupat urechile cu noroiul păcatelor.\nŞi vor veni călăreţi cu săbii de foc pe armăsari albi, iar oamenii se vor minuna şi\nnu vor pricepe că i-a trimis Dumnezeu să pedepsească lumea cea plină de rele...",
  "Titu asculta năvala de vorbe, uluit mai ales de înfăţişarea omului. Petre îl ostoi:\n– Lasă, măi nene Antoane, că dumnealui n-are vreme de braşoavele tale!\nOmul se încăpăţână:\n– Nu-s braşoave, măi Petrică! Numai cei nepricepuţi nu pot pătrunde rostul\ncuvântului, că eu nu vorbesc din capul meu, ci vorbesc după poruncile celui care\nştie toate câte sunt şi nu sunt!\n– Bine, bine, rămâi sănătos! făcu Petre, pornind înainte cu Herdelea şi spunându-\ni pe urmă că Anton e un sărman care a fost călugăr pe undeva, s-a smintit, a fugit\ndin mănăstire şi acuma, de ani de zile, propovăduieşte năzdrăvănii şi trăieşte din\nmila oamenilor.\nConacul din Lespezi era bătrân, modest şi prietenos. În curtea largă, înconjurată\nde acareturi, stătea stingheră o cabrioletă cu un cal negru. Titu Herdelea\nrecunoscu pe fiul arendaşului Platamonu, pe care-l întâlnise deunăzi cu\nînvăţătorul Dragoş. Tânărul îi spuse că e aici cu tatăl său, care a venit la Gogu\nIonescu, proprietarul moşiei. El n-a vrut să intre, pentru că îl plictisesc conversaţ\niile de afaceri. Între timp Petre se înţelese cu Ileana să vestească pe boieri că a\nsosit un domn de la Amara. Şi numaidecât fetişcana pofti pe Titu în casă.\nEugenia îl primi drăgălaş:\n– Ai venit?... Ce bine-mi pare!",
  "Într-adevăr, se bucura. Avea acum douăzeci şi cinci de ani şi era măritată de\npatru. Gogu Ionescu o iubea ca şi în prima zi şi îi îndeplinea toate dorinţele, dar\navea aproape de două ori vârsta ei. Eugenia nu-şi permitea nici măcar să se\ngândească la alţi bărbaţi, socotind că datoreşte soţului ei nu numai credinţă, ci şi\nrecunoştinţă pentru devotamentul lui fără margini. Totuşi simţea uneori nostalgii\nnelămurite, pe care nu i le astâmpăra viaţa modernă cu artificiile şi convenţiile\nei. Nadina glumea şi nu înţelegea cum poate o femeie frumoasă ca Eugenia să fie\nfericită cu Gogu, care a ajuns să-şi vopsească şi părul ca să pară mai berbant. În\nrealitate, Eugenia, deşi îşi însuşise felul de a fi şi obiceiurile lumii în care trăia,\nrămăsese sufleteşte fata preotului Pintea de la Lechinţa. De aceea se simţi în\ntovărăşia tânărului Herdelea parcă s-ar fi întors câteva clipe acasă. Vorbiră\ndespre Laura, sora lui, şi despre George, fratele ei, îşi aduseră aminte de\nSângeorz şi numai de oameni şi lucruri din Ardeal. Pe urmă îşi luă seama, zâmbi\nmelancolic:\n– Dar Gogu întârzie cu arendaşul lui... Ia să-i spunem c-ai venit!\nÎntredeschise o uşă. De dincolo răspunse glasul lui Gogu:\n– Gata, suflete scump...\nApăru în deschizătură, văzu pe Titu:\n– A, de ce nu m-ai vestit, puişor iubit?... Eu isprăvisem de mult cu grecul\nsocotelile şi ne-am apucat să facem niţică politică!\nScutură călduros mâna musafirului. Părea mai tânăr ca ieri şi era bine dispus.\nChemă dincoace şi pe Platamonu, îl ocărî că l-a înşelat, dar îl pofti să mai stea,",
  "să ia o cafea bună, cu toate că nu merită decât puşcărie pe viaţă. Grecul râdea\ncordial, se scuză că mai are puţină treabă în sat şi apoi e dator să se prezinte\nconiţei şi stăpânei Nadina. Se oferi chiar să ducă şi pe tânărul Herdelea înapoi la\nAmara, dacă-i face plăcere.\n– Atunci mai zăboveşte prin sat, zise Gogu, jovial. Că doar n-o să îndrăzneşti să-\nmi momeşti oaspeţii cu teleguţa dumitale? De altfel, fii sigur că Nadina nu e\ngrăbită să-ţi vază mutra, căci ştie bine cât o înşeli şi pe ea!\nConduse pe Platamonu şi apoi se întoarse frecându-şi mâinile de mulţumire:\n– Ei, acuma să vedem ce mai spune poetul nostru!\nÎl descusu când şi cum a venit în ţară, ce-a făcut aici, ce rost şi-a găsit. Auzind\ndesluşirile tânărului, se indignă, se scuză şi strigă:\n– Dar se poate una ca asta? Un poet ardelean să nu se poată aciua în România?\nRevoltător!... Bietul băiat!\nTânărul Herdelea era mişcat de atâta interes, iar Gogu, în cele din urmă, declară\npatetic:\n– Te rog să faci bunătatea şi să nu fii amărât! Asta-i una! Iar al doilea să ştii că\neu, ăsta care mă vezi, voi avea grijă ca poetul familiei noastre să se simtă acasă\nla el în ţara românească! ...Nu-i aşa, suflete scump? adăugă scurt către nevastă-\nsa.",
  "– Fireşte! ciripi Eugenia. Trebuie să facem ceva pentru el!\nCând în sfârşit reveni Platamonu să ia pe Titu, Gogu găsi un nou pretext să-l\nocărască:\n– Fiindcă ne-ai luat musafirul, să ştii că am să-ţi scumpesc arenda!... Şi spune-i\nconiţei Nadina că mâine mergem să dejunăm la ei, ca s-o învăţ să-ţi scumpească\nşi ea! Uite aşa, Efialte!",
  "7\nPlatamonu mâna calul, vorbea cu Titu Herdelea şi cu fiul său, dar gândurile îi\nrătăceau în altă parte. Nu voia să arate nici chiar iubitului Aristide, lumina\nochilor lui, câtă zbuciumare îi pricinuia drumul acesta la Amara. De rezultatele\nce le va obţine depinde viitorul familiei Platamonu. Îi era drag pământul nu\nnumai pentru câştigul ce-l produce, dacă e muncit bine şi cu chibzuială, ci mai\nales pentru stabilitatea ce o oferă posesorului. A fi proprietar de moşie i se părea\ncea mai mare fericire şi a fost visul lui de când s-a apucat de arendăşie. Acuma\nîn sfârşit visul se apropia de împlinire.\nO proprietate mai frumoasă ca Babaroaga nici nu se putea. Numai la preţ să se\nnimerească. Pe Nadina o ştie veşnic în nevoie de bani.\nI-a avansat şi el de atâtea ori. Şi la proprietatea pământului nu ţine deloc, ba o\nconsideră o corvoadă. Ea însăşi l-a întrebat astă-primăvară dacă nu-i poate găsi\nun cumpărător serios şi a adăugat că vor sta de vorbă la toamnă, când el a\nobservat modest că amatori ar fi, dacă ea n-ar pune condiţii prea grele, fiindcă\nbanii s-au scumpit rău în timpurile din urmă, iar pământul nu mai rentează ca\nodinioară. Fireşte, făcuse aluzie că el ar fi amatorul şi ea a înţeles.\nEra grec născut în ţară. Nu ştia greceşte decât vreo zece cuvinte.\nDragostea pentru elenism şi-a manifestat-o botezându-şi copiii cu nume eroice,\nbăiatul Aristide şi fata Elena. Altfel se naturalizase şi spera că fiul său, făcând\npolitică, va ajunge deputat. De aceea cheltuia cu el să studieze dreptul şi-i\nîmplinea toate dorinţele.",
  "Aristide însă nu moştenise hărnicia tatălui său. Îi plăceau mai mult petrecerile şi\nfemeile, decât cărţile. Era de trei ani student şi încă nu luase nici un examen,\npretextând că vrea să fie perfect pregătit.\n– Noroc, noroc, cucoane! îi strigă cârciumarul Busuioc, din prag, văzându-l\ntrecând.\nArendaşul răspunse vesel cu o glumă. Ştia să vorbească după inima ţăranilor şi\nse bucura de simpatia lor mai mult ca ceilalţi moşieri dimprejur. Oamenii cu\nnecazuri întâi la grecul alergau, fiindcă el nu era mândru, îi asculta totdeauna şi\nîi mulţumea măcar cu o vorbă bună.\nTrase în ograda conacului, nu în faţa castelului, ca să nu indispuie pe boieri.\nAvusese intenţia să ia şi pe Aristide la întrevederea cu Nadina: în faţa unui\nbărbat nostim orice cucoană tânără vrea să rămâie numai fermecătoare. În\nultimul moment se răzgândi. Cine ştie cum se pot întoarce lucrurile şi de ce să\nfie băiatul de faţă dacă s-ar întoarce în rău? După primele schimburi de cuvinte,\nPlatamonu îşi zise că înţelept a procedat lăsând pe Aristide pe-afară. Nadina era\ncu bărbatul ei şi cu Raul Brumaru, şi îl întâmpină cu o drăgălăşie care nu-i\nprevestea nici o bucurie:\n– Tocmai despre dumneata vorbeam... Parcă-ai dat cu bobii!\nArendaşul îşi compusese surâsul de circumstanţă şi-i sărută mâna. Bărbaţii se\nretraseră cu explicaţia că fiind vorba de afaceri...",
  "Îl pofti să şează pe fotoliul ce-l ocupase Raul, lângă căminul în care foşneau cu\nflăcări leneşe două buturugi uriaşe. Se aşeză şi ea pe celălalt fotoliu, murmurând\nfeciorelnic:\n– Aşa... Acum putem vorbi liniştiţi!\nPlatamonu cunoştea ceremonialul. Excesul de gentileţe înseamnă că are mare\nnevoie de bani. Încercă să previe primejdia şi începu să-i pomenească despre\nrecolta care... Ea îl întrerupse râzând:\n– Ştiu, ştiu... Totdeauna recolta e sub prevederile cele mai pesimiste, fiindcă a\nplouat sau a fost secetă, şi niciodată n-are preţ, fiindcă s-au scumpit banii. Mai\nbine să-ţi spun eu ceva mai interesant!\nÎi spuse că în cele trei luni, cât a stat în străinătate, a avut cheltuieli exorbitante,\ncă a trebuit să facă apel şi la bărbatul ei, deşi i-a fost penibil pentru că Grigore\nare amabilitatea să nu se amestece în socotelile ei şi nici ea, în schimb, nu vrea\nsă-i ceară nimica, mai ales în cazuri cum a fost călătoria recentă, întrucâtva\nîmpotriva voinţei lui. Platamonu îşi permise să observe că dânsul a răspuns\nprompt la scrisoarea dumneaei şi i-a trimis cu câteva luni de anticipaţie câştiul\nde toamnă, deşi numai biet de el ştie cum a făcut rost de o sumă atât de grea în\nnişte vremuri atât de nenorocite. Nadina nu se tulbură. Îi mulţumi cochet şi\ncontinuă că s-a întors literalmente fără franc, ba chiar cu o datorie la fratele ei,\nGogu. A venit acuma la ţară, cu toate că ar fi avut mare nevoie de puţină odihnă\ndupă atâtea osteneli, numai spre a se înţelege cu el ca să-i avanseze cât mai\ncurând câştiul viitor sau cel puţin o bună parte, ca să-şi poată lichida plictiselile\nmateriale.\nArendaşul suspină adânc. În loc de vânzare, arenda anticipată",
  "– bun noroc. Şi cu ce speranţe aşteptase el toamna asta!...\nRăspunse trist că a fost totdeauna dornic să-i satisfacă orice pretenţii şi a făcut\ntoate sacrificiile ca să iasă cu faţa curată. Din nefericire, împrejurările nu i s-au\narătat favorabile. A muncit din răsputeri şi în zadar. E ameninţat să-şi piarză şi\nmicul capital cu care a venit pe moşiile astea. Dumneaei vrea arenda înainte, iar\nel n-a putut acoperi nici pe cea veche. Se oferă să-i dovedească îndată, cu\ncreionul în mână, că oricât s-ar sforţa, nu e chip să realizeze, cu preţurile de azi,\nnici măcar trei sferturi din arendă, fără să se gândească la un câştig cât de mic\npentru dânsul, pe care l-ar merita, căci depune o muncă supraomenească...\nNadina îşi pierdu drăgălăşenia o clipă. Se reculese însă repede şi surâse: arendaşi\nsunt destui, numai moşii să fie. Platamonu confirmă că, da, sunt, dar depinde\ncum sunt. Ş-apoi cine cunoaşte meseria nu poate oferi nici jumătatea arendei pe\ncare el a plătit-o pentru că aşa a apucat. Adevărat că prin unele părţi s-au mai\nurcat arenzile.\nDar acolo se speculează ţăranii până la exasperare şi nu se ştie dacă nu vor avea\nurmări triste. Ţăranii s-au deşteptat, vor ei înşişi pământ şi nu mai rabdă fără a\ncrâcni înşelăciunile şi neomenia.\nChiar şi pe aici, unde sunt învoieli cinstite şi nu-i păgubeşte nimeni nici cu o\npara, se codesc, şi se frământă, şi murmură. Ce o fi pe-acolo, Dumnezeu ştie...\nPe Nadina o plictisea polologhia asta. Arendaşul observă şi-şi opri elocvenţa.\nUrmă o pauză mai lungă. Nadina îl privea cercetă tor, parc-ar fi vrut să afle ce se\nascunde sub vorbăria grecului, care făcea o figură blândă, aproape umilă şi mai\ncu seamă impenetrabilă.",
  "– În sfârşit! zise brusc Nadina, enervată puţin şi cu un gest ca şi când s-ar fi\nhotărât să puie capăt convorbirii.\nLui Platamonu i se păru că a întins prea mult coarda şi aştepta un prilej să dea\nînapoi. O ştia excesiv de ambiţioasă şi în stare într-adevăr să-şi caute alt arendaş.\nAr fi culmea ca, în loc să cumpere moşia, să o piarză de tot.\nÎn momentul acesta intră Grigore. O anunţă că au venit nişte ţărani care vor să o\nroage să-i asculte şi pe ei, că şi ei ar dori să cumpere moşia. Nadina se ridică\nsurprinsă:\n– Dar nici n-am discutat cu domnul aşa ceva!\nEra încurcată. Grigore stăruia să-i primească. Sătenii sunt bănuitori şi, dacă n-or\nauzi un răspuns din gura ei, se vor crede nedreptăţiţi. Nadina n-avusese relaţii cu\nţăranii şi nici nu voia să aibă. Îi socotea sălbatici şi răi. După o ezitare, zise dând\ndin umeri:\n– Bine, dacă crezi tu, Grig... Dar vezi să nu-mi facă murdărie ori să-mi umple\ncasa cu cine ştie ce mirosuri!\nLuca Talabă intră cu câţiva tovarăşi, aducând o undă violentă de usturoi, care\ncuprinse repede toată odaia.\n– Aideţi, spuneţi coniţei fără frică tot ce aveţi pe inimă! îi îndemnă Grigore.",
  "Pe ţărani îi vestise adineaori cârciumarul Cristea că grecul a trecut spre curte să\nmântuie tocmeala pentru Babaroaga. După convorbirea de ieri cu boierul Miron,\noamenii s-au mai sfătuit şi s-au înţeles să nu se dea bătuţi, ci să stăruie şi la\ncuconiţa de la Bucureşti. Acuma însă erau zăpăciţi, mai cu seamă că se afla de\nfaţă şi arendaşul. Într-un târziu, Luca Talabă, biruindu-şi sfiala, vorbi uitându-se\ndrept în ochii Nadinei:\n– D-apoi, coniţă, să nu vă supăraţi că am cutezat, dar noi, dacă am auzit că\numblaţi să vindeţi moşia, ne-am tot chibzuit şi am socotit că de ce s-o înstrăinaţi,\ncă doar noi am muncit-o totdeauna şi ne-om învrednici şi noi să...\nPe Nadina o indispusese întâi Platamonu, pe urmă mirosul de usturoi şi vorbăria\nţăranului. Ea în realitate nu se gândea să vânză Babaroaga. A spus astă-\nprimăvară arendaşului c-ar vrea să scape de moşie, dar fără să fie hotărâtă şi mai\nmult ca să zică ceva, fiindcă omul nu pleca şi nu-l putea concedia nedelicat,\ntocmai când îi numărase o sumă de bani. Se pare că dintr-o vorbă aruncată a ieşit\no întreagă poveste. Ieri, pe nepusă masă, socrul ei; azi, ţăranii. Acuma se dumeri\npentru ce s-a plâns adineaori Platamonu că e prea grea arenda. Nu-şi putu\nascunde un surâs ironic, aruncându-i o privire. Şedea în acelaşi fotoliu, cu ochii\nla ţărani, cu o mirare încremenită pe faţă, care voia să-i mascheze turburarea,\ncăci în creieri îi ardeau usturător numai cuvintele: „Uite norocul meu!“ Când\ncrezu că au vorbit destul, Nadina îi întrerupse, spunândule că deocamdată n-are\nde gând să-şi vânză proprietatea şi că e mulţumită cu Platamonu, care plăteşte\ncinstit şi nu asupreşte lumea. Oamenii se grăbiră să aprobe ca să nu se supere\narendaşul:\n– Noi ne-am învoit totdeauna cu dumnealui, ce-i drept nu-i păcat!\nDacă s-ar hotărî, continuă Nadina, îi va asculta şi pe ei, nu-i va uita. Să nu se ia\nînsă după zvonuri, că zvonurile le scot cei care au anume interese ori care nu\nsunt cu sufletul curat. Platamonu înghiţi în sec, deşi ea nu se uitase la el, şi nici\nţăranii.",
  "Rămânând iar singuri, arendaşul întrebă blând:\n– Atunci cu mine ce faceţi, coniţă? Nadina răspunse simplu:\n– Am să reflectez şi să văd ce pot face.\nPlatamonu simţea că-i fuge pământul de sub picioare. Încercă să insite: când să\nmai vie? Doamna ezita: nu ştie câte zile mai rămâne pe aici şi...\n– V-aţi supărat pe mine, coniţă? zise arendaşul deodată, desperat.\n– O, de ce? făcu Nadina, întinzându-i mâna. Nu mi-ai făcut nimic. Se poate?\nCoborând treptele, Platamonu bâigui în sine, amărât: „Bine am nimerit-o, n-am\nce zice! Bravo mie!“",
  "8\nMarţi după-amiază începu o ploaie măruntă, rece. A început domol ca să ţie\nlung, ca ploile adevărate de toamnă. Gogu Ionescu venise cu Eugenia la dejun, la\nAmara. A fost o masă veselă, sfârşită cu planurile de întoarcere la Bucureşti. El\ntrebuie să fie joi negreşit în capitală. Nu poate întârzia nici un ceas. E doar\ndeputat, peste vreo două săptămâni se deschide Camera şi în prealabil e obligat\nsă ia contact cu amicii politici. Propuse lui Titu Herdelea să meargă cu ei, dar\nGrigore protestă: se poate să-i răpească oaspetele? El avea de gând să-l trimită cu\nNadina, ca să nu plece singură cu Brumaru.\nMai înainte de a se aşeza la masă, Grigore luase la o parte pe Gogu şi pe Titu la o\nconsfătuire intimă. Când află Gogu despre Baloleanu, se supără. Cum îşi\nînchipuie că Baloleanu va face într-adevăr un serviciu dezinteresat? Se vede că\nGrigoriţă nu-l cunoaşte, deşi i-e prieten. Are să-l poarte cu vorba până i se va urî\nşi va renunţa!... Grigore protestă mai cu jumătate gură, adăugând că, în orice caz,\nbăiatul, adică Titu, nu poate rămânea în vânt şi că prin urmare...\n– Uite, eu te asigur că în douăzeci şi patru de ore după ce sosesc în Bucureşti,\ntânărul va fi plasat! făcu deputatul cu emfază.\nAre cuvântul meu! Şi eu nu sunt Baloleanu!\n– Evident, dacă vrei tu să te ocupi... zise Grigore. Dar şi tu eşti cam lăsător,\ndragă Gogule, şi...",
  "– Te rog, te rog! râse Gogu. Ştiu eu când trebuie să fiu lăsător şi când nu!\n– Ai noroc! şopti Grigore lui Titu, rămânând pe urmă un moment în doi. Se vede\ncă te protejează Eugenia, de l-a cuprins atâta energie!\nTânărul Herdelea nu scoase nici un cuvânt, ci numai ascultase cu entuziasm.\nDegeaba, s-a născut în zodia norocului, îşi zicea în gând, încântat. Şi la masă a\nmâncat cu poftă, iar la urmă, venind vorba de doine ardeleneşti, a cântat Lungu-i\ndrumul Clujului şi a stârnit ovaţiile tuturor. Până şi Miron l-a felicitat, în vreme\nce Nadina, care obişnuia să strâmbe din nas când auzea muzică românească, îi\nluă promisiunea să-i cânte la Bucureşti toate doinele pe care le ştie...\nGogu şi Eugenia plecară pe ploaie. Nadina, văzând din uşă cum răsucea firele de\napă un vânt aspru, se zbârli:\n– Mi se pare că eu voi fi înaintea lor la Bucureşti.\nBătrânul Iuga îşi freca mâinile mulţumit:\n– Lasă, drăguţo, că asta e minunată pentru semănăturile de toamnă! Asta face\nmulte milioane, multe de tot!\n– O fi, papa, dar eu nu sufăr ploaia nici la oraş! La ţară barem o detest!\nGrigore se schimbase de când sosise Nadina. Numai după ce a strâns-o iar în",
  "braţe şi-a dat seama că fără ea viaţa lui ar fi zdrobită. Îi scuză toate greşelile,\nacuzându-se pe sine pentru ele.\nO femeie ca ea are dreptul şi chiar datoria să trăiască, să se bucure de omagiile\nlumii, nu să vegeteze în umbră, cum ar fi vrut-o el dintr-un egoism meschin.\nRezistenţa ei firească el a socotit-o lipsă de ataşament veritabil. I-a imputat\ncochetăria ca o crimă, în loc să o vadă drept ceea ce este: dorinţa firească de a\nstrăluci. El n-a înţeles că, prin persistenţa ei de a-i oferi mereu ceva nou, de a fi\nveşnic alta, ea căuta şi izbutea să-i fie amantă şi soţie în acelaşi timp. Dacă el n-a\nfost în stare să-i admită nici capriciile cele mai obişnuite, dacă i-a făcut o vină\ndin plăcerea de a dansa sau de a călători!\nDe altfel, şi acuma trebuia să se observe la fiece moment ca să-şi domine\ninstinctele. Prezenţa lui Raul Brumaru continua să-l sâcâie, deşi nenorocitul\nfăcea sforţări uriaşe să-şi dovedească utilitatea: povestea anecdote, trântea\ncalambururi neroade, se interesa de creşterea vitelor şi asculta ca un martir\nteoriile agricole ale lui Grigore, juca tabinet cu bătrânul şi se tutuia cu tânărul\nHerdelea, fiindcă observase că Grigore ţine la el, căuta să învioreze pe Nadina cu\nglume franţuzeşti când o vedea prea plictisită...\nTotuşi Grigore nu-l slăbea din ochi şi-i urmărea discret toate mişcările, oricât\nrecunoştea în sineşi că exagerează. Se surprindea suspectând şi pe Nadina, chiar\nîn clipele cele mai intime. I se părea că sărutarea ei n-a fost sinceră, că a rostit\ncutare cuvânt de iubire cu o intonaţie ciudată... Îi era mereu teamă că îşi bate joc\nde sentimentele lui.\nNoua înflăcărare amoroasă îl îndemna să-şi grăbească şi el plecarea la Bucureşti.\nCel mai târziu peste o săptămână isprăvea aici toate treburile. Încercă să\nmomească pe Nadina să-l aştepte.",
  "– Cred că aş muri dacă ar trebui să mai stau o săptămână în noroaiele astea\ninfernale! zise ea surâzând. De ce nu renunţi şi tu o dată pentru mine la teribilele\nvoastre afaceri? Să plecăm împreună.\nGrigore făgădui că până duminică termină, dar pe ea n-o mai reţine: nu vrea să\nse simtă rău; doreşte chiar s-o ştie numai veselă şi fericită.\nHotărâră să plece joi. Ploua însă aşa de urât, că Nadina a amânat-o pentru vineri.\nGrigore a înţeles că a fost un pretext ca să mai rămâie o noapte. Era fermecat.\nDimineaţa de vineri vestea o zi bună. Ploaia încetase de cu noapte. Pe uliţă însă\nnoroiul şi băltoacele erau până la genunchi.\nAutomobilul trase la scară, înconjurând rondul în formă de inimă împodobit cu\nflori roşii tomnatice, care râdeau sub mângâierea soarelui ieşit brusc din pânzişul\nde nori. Când se urcă în maşină, după ce se sărutase de mai multe ori cu Grigore,\nNadina văzu florile şi-i zise drăgălaş:\n– Uite inima ta, Grig.\nPrintre servitorii ce se îmbulzeau să fie de folos la plecare, Titu Herdelea zări pe\nPetre, care dădea târcoale curţii şi de dragul Marioarei, şi în speranţa că se va\nputea oploşi şi dânsul pe aici.\nDupă ce se despărţi de Miron Iuga şi mulţumi înduioşat lui Grigore, tânărul\nHerdelea dădu mâna şi cu Petre:",
  "– Rămâi sănătos şi s-auzim de bine!\n– Dumnezeu să vă ajute, conaşule! răspunse flăcăul cu glas fierbinte.\nAuzind glasul străin, Nadina întoarse capul. Privirea ei curioasă se încrucişă un\nmoment cu privirea lui strălucitoare.\nMaşina porni pe aleea pietruită, mergând la pas, fiindcă Grigore îi însoţea, cu\ncapul gol. Nadina, între cei doi bărbaţi, îi făcea bezele cu mâna înmănuşată,\nridicată în sus. Când ajunseră la poartă, Grigore strigă şoferului să oprească\npuţin. Se sui pe scară:\n– Iertaţi-mă, vă rog mult, să spun Nadinei două vorbe la ureche...\nSe aplecă peste portieră, luă în mâini capul femeii şi-i sărută bumbul urechii,\nşoptind:\n– Te iubesc!\nNadina gânguri râzând cu nările în vânt:\n– Mais tu es fou, petit chéri!1 Apoi automobilul zvâcni ca un alergător de cursă.",
  "Grigore se uita după el şi nu vedea decât o mână mică plutind în aer, deasupra\ncapetelor, ca o turturică albă.\nPe când maşina se depărta vertiginos, împroşcând până-n marginile uliţei\nvârtejuri de apă turbure cu bucăţi de noroi, tânărul Iuga auzi deodată un glas\nmânios: 1 Dar tu eşti nebun, micule drac! (fr.)\n– Fire-ar al dracului!\nBaba Ioana, care venea pe marginea uliţei, era numai noroi din cap până-n\npicioare şi-şi scutura hainele bombănind.\nDin jos se apropia Anghelina lui Nistor Mucenicu, desculţă, cu un copil la ţâţă şi\naltul, de vreo patru ani, de mână. Băieţelul, desculţ ca şi mă-sa, împiedicându-se\nîn poala cămăşii lungi cu care frământa noroiul, scâncea întruna:\n– Mi-e foame, mamă!\nŞi femeia îl ostoia, târându-l de mână, necăjită:\n– Taci, maică, taci-taci!\nMaşina dispăruse cu mâna albă ca o turturică. Grigore Iuga se cutremură, parcă",
  "s-ar fi trezit dintr-un vis. Nu mai auzea decât scâncetul copilului, şi mulcomirile\nfemeii, şi mormăitul babei:\n– Fire-ar al dracului!",
  "Capitolul IV – LUMINILE",
  "1\nDouă zile Titu Herdelea avu să povestească ce-a păţit şi cum a petrecut la ţară.\nL-a descusut întâi doamna Alexandrescu, proprietă reasa lui, care, când nu\nvorbea de Jenică sau de Mimi, murea să afle toate despre toţi şi să clevetească. O\nseară întreagă a trebuit să refere familiei Gavrilaş, iar fiul cizmarului Mendelson,\nacuma civil, a venit anume să se intereseze de suferinţele ţăranilor şi să-i explice,\nfierbând de revoltă, că nelegiuirile sociale sunt atât de provocatoare, încât\nmulţimea exasperată va fi silită să-şi facă singură dreptate şi atunci se va prăbuşi\nîn foc şi sânge toată baraca.\nTânărul Herdelea se lăuda şi se înălţa, fireşte, dar cu măsură.\nPână nu va vedea cu ce se va alege din mondenismele astea, nu îndrăznea să-şi ia\nvânt. Îndeosebi despre Nadina vorbea cu mare entuziasm. I se părea fiinţa cea\nmai fermecătoare şi lăsa să se înţeleagă că-l simpatizează, deşi ea nu prea l-a luat\nîn seamă şi chiar în automobil abia i-a adresat câteva cuvinte, întreţinându-se\nmereu şi în franţuzeşte numai cu Raul Brumaru.\nÎn sfârşit, duminică înainte de amiazi se înfiinţă în strada Argintari, la Gogu\nIonescu. Promisese el, ce-i drept, că în douăzeci şi patru de ore îi va aranja\nsituaţia, dar nu strică să-i mai aducă aminte cu prilejul unei vizite obligatorii de\npoliteţe.\n– Gata! strigă triumfător deputatul. Mâine să te prezinţi la Drapelul şi să-ţi începi\nserviciul. Întrebi de domnul Deliceanu, să nu-i uiţi numele, el e directorul\ngazetei, şi-i spui că vii din partea mea. Leafa nu e prea strălucită, dar mai târziu\nvom căuta s-o dregem.",
  "Titu Herdelea înlemni de mirare şi de bucurie. De-abia putu articula câteva\ncuvinte de mulţumire şi admiraţie. Lui Gogu îi plăcea să fie admirat. Când apăru\nşi Eugenia, pe care n-o pusese în curent tocmai ca să-i ofere o surpriză, le istorisi\ncu mare lux de amănunte toate fazele luptei... Şi-a zis: ce să se căciulească el,\ncogeamite deputat serios, pe la Adevărul şi Universul, să rişte vreun refuz, când\nare jurnalul partidului. Deliceanu i-e coleg de Cameră şi prieten. Hai la\nDeliceanu! El, drăguţ şi fin, acceptă fără nici o dificultate, dar îl trimite să se\nînţeleagă cu administratorul. Hai şi la el! Acolo, răceală şi văicăreală.\nAdministratorul, un ovrei gras şi cu ochelari de aur, îl ia cu teorii şi cu cifre, că\nziarul are cheltuieli formidabile şi nu se vinde deloc, deşi e scris superb, fiindcă\ncititorii de azi nu mai sunt capabili să guste verva stilistică şi spiritul polemic, ci\numblă numai după crime şi scandaluri, că...\n– După vreo oră de discuţie mi-am pierdut şi eu calmul! făcu Gogu cu mândrie.\nM-am sculat, mi-am înfipt mâinile în buzunar şi am declarat ritos: „Nu vreau să\nştiu nimic! Doresc să fiu satisfăcut, altfel!...“ Atâta a fost suficient. L-am dat\ngata. Zice: „Bine, coane Gogule, dacă mă iei aşa nu pot să te refuz!“ Nu putea\nspune admiratorilor săi că atunci când şi-a înfipt mâna în buzunar a scos\nportotelul şi a achitat anticipat pe şase luni leafa protejatului său, suma fiind\ncontabilizată în registre ca donaţie din partea domnului deputat Gogu Ionescu.\nEugenia îl îmbrăţişă şi-l felicită graţios, satisfăcându-i astfel pe deplin amorul\npropriu. Pe urmă amândoi făcură urări tânărului şi-l poftiră la masă într-o zi,\ndupă ce va fi luat contact cu jurnalul.\n– Vezi, mai pune şi despre mine câte-o notiţă din când în când!\nîi şopti Gogu conducându-l, între glumă şi serios. Titu Herdelea era nerăbdător\nmai întâi să cunoască Drapelul. Nu-l văzuse niciodată şi nici măcar nu auzise\ndespre un asemenea ziar. Colindă zece chioşcuri până să descopere un exemplar.",
  "Îl desfăcu îndată, îl examină cu atenţie. Îl găsi idiot, gol şi fad ca un discurs\nparlamentar. Avu o clipă de decepţie. Altceva râvnise dânsul. Ce are-a face\nacum? Pentru început...\nAcasă se aşeză să citească Drapelul de la titlu până la girantul responsabil, ca să\nse familiarizeze cu atmosfera. Pe când se lupta cu un studiu kilometric, semnat\nde un senator, îi bătu în uşă Jean:\n– Vino, monşer, niţel, să te cunoască şi soră-mea, că ţi-a făcut Lenuţa o reclamă,\nde parc-ai fi moaştele de la Mitropolie!\nDoamna Alexandrescu, dorind să fie agreabilă familiei lui Jenică, se străduia să\ngăsească peţitori Tanţei, mai ales că bătrânii erau foarte preocupaţi de soarta\nfetei, care n-avea altă zestre decât frumuseţea de la Dumnezeu. Ochise\ndeocamdată pe Titu şi-l lăuda că plăteşte corect chiria, că nu e haimana, că\numblă numai între boieri şi, fiind ziarist, mâine-poimâine îl vezi deputat, cum a\najuns şi Costel Petrescu, care a fost coleg cu bărbatul ei la şcoala militară.\n– Uite ce îngeraş s-a abătut pe la noi, domnule Titu! suspină doamna\nAlexandrescu, topindu-se de duioşie.\nTanţa roşi. Era înăltuţă, delicată şi avea nişte ochişori verzi cu luciri umede\nînvăluitoare. Tânărul se zăpăci puţin. Doamna Alexandrescu observă mulţumită,\nşi, după câteva minute, interveni diplomatic:\n– Ei, acum noi plecăm, că suntem, vezi, şi îmbrăcaţi. Am vrut numai să o vezi şi\ns-o admiri. Dar lasă, nu fi mâhnit! Uite, îţi promit că te luăm într-o după-amiază\nîn familia lor şi acolo poţi pe urmă să-i faci şi curte, dacă-ţi place!",
  "Titu Herdelea reluă studiul senatorului. Dintre rândurile plicticoase licăreau\nneîncetat ochii verzi ai Tanţei şi surâsul buzelor ei, ca o ispită neaşteptată şi cu\natât mai atrăgătoare.\nA doua zi se duse la Drapelul. Un băiat îl introduse la secretarul de redacţie. Într-\no cameră vastă, singur, la un birou voluminos, un domn neras, ursuz, cu ochelarii\ndupă urechi, manevra într-un morman de jurnale cu nişte foarfeci uriaşe. Aruncă\no privire spre vizitator şi îşi continuă operaţia. Când isprăvi, mătură jos resturile\nde gazete, ca să-şi libereze masa. Aflând că Herdelea caută pe Deliceanu, zise\nplictisit:\n– Directorul nu dă pe la redacţie decât întâmplător, aşa că greu ai să-l nimereşti.\nDacă însă ai ceva pentru ziar poţi vorbi cu primul-redactor care trebuie să pice\nsau poţi să-mi spui şi mie!\nTitu îi spuse. Secretarul strâmbă din nas:\n– Mhm... Ne înmulţim mereu. Avem mai mulţi redactori decât cititori şi totuşi,\ndacă n-ar fi foarfecele, n-am putea ieşi. La leafă e îmbulzeală, la scris codeală.\nDar asta-i treaba direcţiei. Eu mi-am declinat de mult orice răspundere...\nCa să se convingă, aruncă două cuvinte pe un petic de hârtie şi trimise băiatul la\nadministraţie. Răspunsul sosi prompt şi secretarul continuă:\n– În regulă! Eşti angajat! Foarte bine! Poate că dumneata ai şi mâncărimea\nscrisului? Ce? Încetul cu încetul se mai descreţi. Avea suflet bun. Se credea cel",
  "mai iscusit secretar de redacţie din România şi, deoarece lumea nu-l aprecia ca\natare, se simţea nedreptăţit. Îi era scârbă că trebuie să muncească mai rău ca un\nhamal la un ziar obscur, în vreme ce alţii, nedemni să-i stea alături, se îmbuibă şi\nse lansează prin redacţiile jurnalelor de mare tiraj.\nPentru că tânărul Herdelea era de „dincolo“, secretarul îl însărcină să culeagă din\npresa germană şi ungurească ştirile despre România şi românii subjugaţi. Îi oferi\nimediat un teanc impresionant de ziare virgine. Nimeni din redacţie nu cunoştea\naltă limbă străină decât franceza, încât n-avea cine să le citească. Poate să le ia\nacasă, să le răsfoiască pe îndelete. Să nu mâzgălească mult.\nNote concise, vibrante, asta trebuie unui jurnal viu. Din nenorocire, Drapelul...\nFireşte, ar fi perfect dacă ar putea să-i scrie şi câte un articol de fond, măcar unul\npe săptămână. Ia să încerce. L-au sastisit politicienii tâmpiţi cu colaborările\nconstipante. Dar să nu uite că Drapelul e oficiosul guvernului şi deci să fie\nprudent, mai ales că partidul, pe lângă şeful în funcţiune, are o droaie de\npretendenţi la şefie care fac opoziţie clandestină şi abia aşteaptă vreo gafă ca s-o\nexploateze împotriva conducerii oficiale.\n– Aşa, puiule! sfârşi secretarul amical. Poţi să lucrezi şi acasă până te vei obişnui\ncu meseria. Dimineaţa însă te rog să fii aci totdeauna, că poate am nevoie de\ntine!\nSe numea D. Roşu.\nTitu Herdelea se întoarse acasă, se închise în odaia lui şi începu să lucreze cu\npasiune. Îşi zicea că de acuma i s-au deschis toate drumurile. Numai vrednic să\nfie şi să nu se descurajeze. Doamna Alexandrescu plecase cu Jean la părinţii lui,\nla o partidă de cărţi cu prelungire. Era linişte desăvârşită; rareori pătrundea până\nla dânsul câte un ţipăt sau vreo sudalmă din curtea cu mulţi chiriaşi.",
  "Spre seară, tocmai când terminase de scris, auzi paşi în antreu.\nÎşi închipui că trebuie să fie eleva lui, Marioara. Se bucură. După atâtea ore de\nmuncă, era binevenită o fiinţă feminină, chiar şi Marioara. Se repezi la uşă, să o\nprimească.\n– Măicuţa nu e acasă? întrebă foarte natural Mimi.\nTânărul răspunse surprins:\n– Nu este, dar... poftim înăuntru, doamnă!... Imediat am să...\nDoamna mică şi blondă avu o fluturare de surâs pe buze zicând:\n– Ei, hai, fiindcă tot am venit, să vedem cuibul poetului.\nTitu se aprinse, îi sărută mâna de mai multe ori şi o rugă să stea câteva clipe, să\nse sature măcar privind-o, că de când a văzut-o deunăzi, n-o mai poate uita...\nMimi îl întrerupse, parcă nici nu l-ar fi ascultat sau pentru că ştia dinainte ce are\nsă-i spuie:\n– În camera asta stăteam şi eu înainte de a mă mărita, în vacanţe, când mă\nîntorceam de la pension. Pe atunci măicuţa nu închiria... Câte visuri frumoase am",
  "visat în pătuceanul ăsta!\nÎncurajat, tânărul stăruia să-i scoată mantoul, murmurând întruna:\n– Doamnă Mimi, te rog... Nu muşc, zău! Nu muşc!\nMimi izbucni în râs:\n– Te cred, fiindcă nici nu ţi-aş permite... să-mi faci semne!\nPe urmă, ca să-l potolească, adăugă sentimental:\n– Mi-eşti simpatic, dar...\nTitu îşi pierdu cumpătul, o luă lacom în braţe şi-i închise gura cu o sărutare\nînsetată, căutând s-o apropie de pat. Ea primi îmbrăţişarea cu o gângureală\nmulţumită, apoi se desfăcu uşor, şoptind:\n– De ce nu eşti cuminte? Vrei să-mi pară rău c-am intrat?...\nNu se poate acuma, crede-mă! Altă dată! Ai răbdare!",
  "Îşi îndreptă pălărioara peste buclele aurii. Era cu spatele în uşă. Spre a evita un\nnou asalt, puse mâna pe clanţă:\n– Drăguţ şi cuminte, înţeles?... Fug. Trecusem numai ca să ştie măicuţa c-am fost\naici... Pe curând, grăbitule!\nÎn urma ei rămase un surâs promiţător.",
  "2\nSezonul se anunţa mai bogat şi mai vesel ca totdeauna. Nadina era în friguri.\nAvea, numai pentru noiembrie, deschiderea Parlamentului, reprezentaţiile\nEleonora Duse şi Féraudy, în afară de concertul Paderewski. Îşi adusese de la\nParis câte ceva, când s-a întors în ţară, dar observa cu groază că, faţă cu\nmultitudinea evenimentelor care-i reclamau imperios prezenţa, ea se afla de fapt\ndezbrăcată.\nGrigore sosi de la ţară cu întârziere de câteva zile. N-a putut scăpa de tatăl său\npână ce n-au încheiat toate socotelile, să fie liniştiţi până în februarie. I-a\nconvenit şi lui, mai ales că era hotărât să rămâie toată iarna în capitală, lângă\nNadina.\n– În sfârşit! zise ea când îi auzi hotărârea.\nImediat îl puse în mişcare să oprească loja cea mai bună pentru spectacolele\nfixate, specificând că s-ar considera dezonorată pe vecie dacă s-ar întâmpla să\nlipsească de la vreunul. Bărbatul alergă, se osteni. Nadina vru să-l mai cruţe:\n– Dacă te plictisesc cursele, să-l trimitem pe Raul. El e foarte abil în lucruri d-\nastea.\nGrigore protestă că nu-l plictisesc deloc, deşi îl plictiseau. Ţinea să îndepărteze\ndin preajma ei pe Raul, fără să se bage de seamă.",
  "Nu din gelozie, îşi zicea el, ci pentru că e prea imbecil. Noua lui iubire dispreţuia\ngelozia. Trebuie însă să fie soţ şi amant, cum e şi ea, ca s-o păstreze.\nNadina era prea prinsă în vârtejul preocupărilor moderne şi nu observa\nstrăduinţele lui Grigore. De altfel, nici în alte împrejură ri n-ar fi observat. I se\npărea natural şi obligatoriu să fie iubită.\nAşa a fost obişnuită de totdeauna, începând cu tatăl ei, care a idolatrizat-o şi\nchiar azi se înviorează când o vede. În fond, nu avea sentimente de dragoste\ndecât pentru sine însăşi. Nu-şi refuza nimic, socotind că i se datorează tot. Nici\nmăcar plăcerile nu le putea gusta în bucuria inimii sau spre a-şi satisface o\ntentaţie, ci numai pentru că îi apăreau ca atributele fireşti ale frumuseţii ei.\nNiciodată n-a înşelat pe Grigore dintr-o pornire de pasiune, întocmai precum nu\nfuma de dragul beţiei tutunului. Se credea obligată să facă tot ce e susceptibil să\no ridice deasupra altor femei ca o statuie divină. Se contempla în oglindă\nîndelung, goală din cap până-n picioare, şi se minuna cum s-au putut îmbina\natâtea forme şi linii superbe într-un singur corp. Umbla goală în apartamentul ei\ntoată dimineaţa ca să se poată admira în voie.\nRaul Brumaru era ca un capriciu şi o codiţă, necesar unei femei elegante ca un\ncăţel sau un talisman. El ofta de mult, ca şi alţii.\nÎn cele din urmă l-a acceptat, nu din iubire, ci din indiferenţă.\nConta în lume ca un băiat spiritual şi făcea figură onorabilă în suita ei. Se jena",
  "mai puţin de el decât de Grigore. Pentru soţul ei păstrase orişicum un respect cel\npuţin teoretic. Faţă de Raul nu simţea nevoie de nici un fel de menajament\nsufletesc. Nici el nu pretindea aşa ceva şi se mulţumea cu firimiturile ospăţului.\nEra mai ales dansatorul ei şi, în calitatea aceasta, util.\nGrigore avea o repulsie instinctivă de bărbaţii în genul lui Brumaru. Îi dispreţuia.\nSocotea sincer că Nadina se compromite tolerând pe lângă ea asemenea cavaleri.\nSe învinovăţea pe sine că n-a ştiut să împiedice alunecarea aceasta, nu prin scene\ncare să o fi înverşunat în perseverare, ci printr-o iubire mai comprehensivă.\nDacă el ar fi ştiut s-o înţeleagă dintru început, nu ar fi pierdut patru ani de\nfericire şi n-ar fi îngăduit să se creeze între ei un gol peste care acuma trebuie să\nclădească punţi noi de comunicaţie.\nÎn clipa când şi-a recunoscut greşeala, în mod firesc, şi-a luat hotărârea de a\nrepara generos tot trecutul. Nadina să fie ferită de orice tentaţii, nu prin abaterea\nlor, ci prin prezenţa lui gata de a le satisface. Înţelegând acuma frământările ei\nmateriale, se oferi spontan să le împlinească, găsind o explicaţie măgulitoare:\n– Nevasta mea vreau să fie cea mai strălucitoare!\nNadina nu-şi credea urechilor. Era obişnuită ca el, sub forme delicate, cu motive\nplauzibile, să se dezintereseze de mondenismul ei prea costisitor. Totuşi răspunse\ncu indiferenţă:\n– Eşti drăguţ, şi-ţi mulţumesc, dar mi-e să nu te sperie cifrele.",
  "– Pentru tine nici o cifră nu mă poate speria! replică Grigore cu o privire în care\nardea focul unei iubiri supuse.\nCe nu făcuseră în cursul căsniciei lor până azi, făcură acuma: se consultară foarte\ngrav despre toaletele Nadinei. Ea îi etală cele mai noi numere din revistele de\nmodă, îi explică detalii de croială, de stofe şi de garnituri, iar el se interesa de\naproape şi cu toată seriozitatea, parcă ar fi fost vorba de probleme vitale.\nConsfătuirile continuară zile de-a rândul şi Nadina descoperi cu uimire că Grig\nare şi în materie de îmbrăcăminte feminină un gust delicat şi idei originale. Îi şi\nzise odată:\n– Credeam că numai agricultura te pasionează. Văd că m-am înşelat.\nGrigore surâse:\n– Tu ai fost adevărata mea pasiune, de când te-am întâlnit.\nTrebuie să mă fi înşelat şi eu când am putut crede altfel.\nÎn zilele acestea, vreo două săptămâni după stabilirea lor în Bucureşti, se anunţă\niar Platamonu. Nadina ezită să-l primească.\nDin moment ce Grigore s-a oferit s-o ajute, nu mai avea nevoie imediată de\nserviciile arendaşului, fiindcă Gogu o va mai păsui pentru plata datoriei ce-a\nfăcut-o la el în străinătate.",
  "Platamonu îşi motivă mai întâi venirea în capitală: a profitat că fiul său trebuie să\nse prezinte să-şi facă inscripţiile la universitate şi l-a însoţit cu gândul să\nîmprăştie nourii neînţelegerilor regretabile dintre dânsul şi Nadina. Cu băiatul a\nisprăvit repede, fiindcă se întoarce acasă unde poate mai bine să citească pentru\nexamenele ce vrea să le dea negreşit după Crăciun. Astfel i-a rămas timp de\nalergătură, s-a străduit şi a încherbălit jumătate din câştiul de primăvară şi l-a\nadus ca să-i dovedească stăpânei că e în stare să facă şi imposibilul spre a fi pe\nplacul ei. Nu cere decât o mică favoare şi e sigur că, văzând ea credinţa lui, nu i-\no va refuza.\nFireşte, e vorba tot despre Babaroaga. El a auzit deunăzi din gura ei că\ndeocamdată nu intenţionează să vândă. Totuşi, pentru că zvonurile stăruie (de la\nţărani a aflat că şi boierul Miron ar umbla să cumpere), îndrăzneşte şi dânsul să\nse declare amator. O roagă deci ca, primind avansul pe arenda anului viitor, să\nmenţioneze că în cazul înstrăinării moşiei şi în cazul când, eventual, oferta lui ar\nfi mai avantajoasă şi acceptată, suma aceasta să fie socotită în arvuna preţului de\ncumpărare. Pentru ea e o simplă formă, pentru el o vagă asigurare, preţioasă mai\nmult ca o indicaţie de încredere şi recunoaştere a vechilor lui servicii leale.\nNadina l-a lăsat să vorbească în voie. Important i se părea numai că Platamonu a\nadus bani. De la tatăl ei ştia că banii nu se refuză niciodată. Favoarea ce i-o\nreclama era fără obiect, de vreme ce ea nici nu se gândea să vândă Babaroaga.\nVânzarea ar fi şi mai plictisitoare ca arendarea. Plictiselile au început chiar\nnumai la zvonul că ar avea de gând să vândă.\n– De unde veniţi toţi să-mi scoateţi în vânzare moşia? zise Nadina. Toată lumea\nştie că vând şi-mi face propuneri, numai eu nu ştiu nimic. Şi poate s-ar cuveni să\nştiu şi eu ceva... Ei bine, domnule, îţi spun dumitale, care eşti mai de înţeles: nu\nvând, categoric nu, şi nici nu intenţionez! E clar, precis şi definitiv?\n– Cu atât mai puţin vă poate deranja mica mea rugăminte!",
  "insistă Platamonu onctuos, adăugând în sine că la cucoane nimic nu e definitiv şi\nclar, şi cum a vrut ieri şi nu vrea azi, poate să vrea iarăşi mâine.\n– Atunci... făcu ea nepăsătoare. Bine. Cum vrei. Am ţinut să te previn, să nu zici\nmai târziu că...\nÎi povesti şi lui Grigore pe urmă aranjamentul cu arendaşul.\nNu voia să-i ascundă asemenea lucruri şi îndeosebi că a primit o sumă\nimportantă şi deci cheltuiala lui cu ea va fi mai mică. Grigore îi repetă, ca\ntotdeauna, că ea e stăpână deplină pe veniturile ei şi el nu doreşte să se amestece\nîn gospodăria ei. Părerea lui însă ar fi că nu trebuia să-i dea lui Platamonu nici\nmăcar asigurarea platonică. De ce să-şi lege ea mâinile pentru viitor? Nadinei îi\npăru rău că i-a spus. „Degeaba, Grig e tipicar şi agasant.“ El observă neplăcerea\nei şi se grăbi să adauge:\n– Poate că eu exagerez... Nu te supăra, Nadina, te rog!... Fii veselă! Surâsul tău e\nviaţa mea!",
  "3\n– Măi Chirilă, tu nu ştii carte? Păcat!... Îa vino-ncoace să-ţi arăt ceva!\nÎntr-o odăiţă cu o masă de brad şi câteva scaune fără spetează, unde avea\ncancelaria moşiei – în corpul caselor de argaţi – Platamonu scoase din portofelul\numflat o hârţoagă albă şi o flutură sub ochii logofătului.\n– Vezi tu zdreanţa asta, Chirilă?... O vezi bine... Uită-te!... Ei, asta e Babaroaga,\nbăiete! strigă arendaşul cu o bucurie exuberantă.\nUite asta! Poţi să le şi spui oamenilor, ca să ştie şi să nu-şi mai bată picioarele de\npomană pe la curte!\n– S-o stăpâniţi sănătos! zise Chirilă cu respect.\n– Să dea Dumnezeu! mulţumi Platamonu. Am muncit, Chirilă, toată viaţa şi\nmerit să am la bătrâneţe o bucată de pământ. Nici noaptea n-am odihnă, că tu\nştii, şi alerg, şi mă zbat, şi nu mă codesc a pune osul alături de voi, nu ca alţi\nboieri, care beau cafea în cerdac şi aşteaptă să le vie toate de-a gata. Şi totuşi\noamenii nu încap de mine şi umblă să mă dea la o parte. Apoi asta-i drept, măi\nChirilă? Spune tu, că eşti om cu chibzuială!\n– Oamenii nu s-au ridicat împotriva dumneavoastră, conaşule!",
  "protestă logofătul. Dar de, boierule, nici ei n-au pământ, şi de aceea se tot sfarmă\nsă câştige.\n– Nici eu nu zic să nu câştige, s-ar putea? făcu arendaşul împăturindu-şi la loc\nhârtia. Să câştige, Chirilă!... Dar tocmai moşia mea, Chirilă? Platamonu de mult\naştepta să se răcorească. I se părea că ţăranii au fost nerecunoscători când s-au\nprezentat Nadinei să-l concureze. Chitanţa însă n-o socotea chiar aşa de\npretenţioasă cum se arăta şi deocamdată o întrebuinţa numai pentru consolidarea\nprestigiului său în faţa lumii lui săteşti. Avea nevoie de mângâierea aceasta şi din\npricina lui Aristide. Faptul că băiatul a ţinut să se întoarcă acasă, în loc să se\nbucure a petrece în Bucureşti, umplea pe Platamonu de o îngrijorare cu atât mai\nurâtă, cu cât n-o putea împărtăşi nimănui, nici nevestei sale, care era slabă de\nînger. Îi era frică să nu se fi încurcat cu vreo fată de pe aici şi să-şi prăpădească\nviitorul sau să facă vreo nebunie. Aristide era extrem de discret şi nu-i spunea\nniciodată nimic, iar lui, ca părinte, îi venea greu să-l descoasă şi astfel, poate, să-\nl jignească. Numai inima îl ustura şi-i tremura.\nChirilă Păun ardea acuma să spuie oamenilor vestea auzită de la Platamonu.\nPeste săptămână nu putea lipsi din Gliganu, de la curte. Numai duminică avu\nrăgaz să se repeadă până acasă, în Amara, să-şi mai vază de necazuri şi să-şi\ndescarce sufletul. Opri căruţa la cârciuma lui Busuioc, unde se strângeau\ntotdeauna oamenii după biserică, şi se dădu jos, iar pe muiere şi pe fată le trimise\nînainte acasă. Pe afară, pe sub streşini, câţiva mai oropsiţi se fereau de ploaie şi-\nşi spovedeau oftând nevoile. Chirilă dădu bineţe şi trecu înlăuntru. Luca Talabă\nse hărţuia cu primarul în mijlocul unei îngrămădiri de oameni care mai mult\ntăceau. Cum văzu pe Chirilă, Luca strigă bucuros, parcă i-ar fi sosit un ajutor:\n– Bine că te aduse Dumnezeu, Chirilă!... Ia hai, că tu trebuie să ştii!...\nCârciumarul profită de ocazie să-şi organizeze clientela:",
  "– Da de ce staţi în picioare, măi creştini, şi încurcaţi locul, de nici nu mai poate\nsă se mişte lumea? Aşezaţi-vă la masă, că nu vă muşcă şi nici nu vă cer parale!\nUite colea!... Haideţi binişor, fraţilor! Hai, mă dom’ primar, că după tine se iau şi\nceilalţi!\nIzbuti să-i aşeze şi să le servească câte ceva. Ion Pravilă se înverşuna în gura\nmare, vorbind despre Babaroaga, că nu-i drept ca unii care-s mai înstăriţi de la\nDumnezeu să mai ia pământ, iar cei săraci să rămâie necăjiţi.\n– Uite-aşa mă fierbe de un ceas! făcu Luca supărat, către Chirilă Păun.\n– D-apoi că are dreptate primarul, se amestecă iarăşi Trifon Guju. Ce faci nu faci\nbine, măi nea Luca! Nu, nu!... Că dacă dumneavoastră umblaţi să cumpăraţi,\ncum o să mai împartă vodă pământ la oameni? Faţă de murmurul de aprobare\ndimprejur, Talabă întrebă aspru:\n– Cine ţi-a spus ţie, măi creştine, că vodă împarte pământ la oameni?\n– Toată lumea ştie, numai voi nu auziţi! răspunse Trifon cu imputare.\n– Trebuie să împartă, că altfel nu mai putem trăi! adăugă un glas gros şi înăbuşit,\nparc-ar fi răbufnit din adâncurile pământului.\nLuca Talabă înţelese că mulţimea e împotriva lui şi urmă cu alt glas:",
  "– Bine-ar fi să fie cum credeţi voi, fraţilor, dar mă tem că noi om rămânea cu\nvorbele şi alţii cu pământurile!... C-apoi eu dacă mă lupt, pentru mine lupt, măi\nTrifoane? Ori pentru toţi?... Eu, slavă Domnului, tot mă mai chivernisesc... Dar,\nzic, de ce să ia alţii moşia muncită de noi şi de ce să n-o cuprindem noi, toţi\ndimpreună? Că doar n-am s-o împart eu numai cu Marin Stan, ci cu toţi oamenii\nde omenie care vor să muncească. Şi cu tine, Ignate, şi cu tine, Trifoane, şi cu\ncare vă pofteşte inima, numai să ne ajute Cel-de-sus să punem mâna pe ea... Aşa-\ni, măi oameni buni? Explicaţiile fură lungi. Primarul zâmbea batjocoritor. Era\njignit că s-au ascuns de el. Chirilă Păun însă se simţea ruşinat. Tot îi venea să\noprească pe Luca şi tot nu îndrăznea, văzându-l atât de încrezător. În sfârşit, când\nîl auzi spunând că grecul a umblat şi pe la Bucureşti să stăruie pentru Babaroaga,\nsocoti momentul potrivit şi îngăimă:\n– A umblat şi pare-mi-se că n-a umblat în zadar!\nLuca îşi curmă brusc însufleţirea. Se apropie şi Busuioc de la tejghea să asculte.\n– De ce tăcuşi, bre, şi ne-ai lăsat să ne tocmim şi să ne sfădim, dacă grecul are\nhârtia în portofel? se bosumflă chiar Pravilă, după ce Chirilă le povesti ce-a aflat\ndin gura arendaşului.\nCâţiva mormăiră ceva, pe de lături. Primarul, uitându-şi jignirea, făcu îngrijorat:\n– De...\nAtunci Luca Talabă, parcă uluirea i-ar fi schimbat glasul şi înfăţişarea, se ridică",
  "de pe scaun, fără voia lui, şi vorbi printre dinţi:\n– Apoi nici să fim batjocoriţi aşa, nu ne-om lăsa!\nŞi alte glasuri, care mai molcome, care mai dârze, repetară:\n– Nu, nu!...",
  "4\nCapitala râdea vesel în podoaba steagurilor tricolore ce fâlfâiau pe clădirile\nprincipale. Calea Victoriei era presărată cu nisip fin, cenuşiu. Mulţimea invadase\ntrotuarele. Soarele galben privea indiferent printre nouri. Cortegiul regal înainta\nagale spre Mitropolie.\nCopitele escadroanelor de escortă pârâiau prelung pe macadamul străzii. În\nfrunte, într-o trăsură, prefectul poliţiei, în picioare, cu cilindrul pe ceafă, se agita\nţanţoş, strălucitor, ca un capelmaistru răsfăţat, uitându-se înapoi în răstimpuri.\nCamera zumzăia discret, ca un stup în ajunul roitului. Tribunele pline de doamne\npăreau nişte straturi de flori multicolore. Briliantele licăreau ca stropii de rouă,\ndimineaţa, pe petalele catifelate.\nÎnsăşi tribuna diplomatică era înflorită de uniformele ataşaţilor militari, printre\ncare miniştrii străini, în costumul internaţional al breslei lor, făceau impresia\nunor rozete bătrâne şi ursuze.\nÎn incintă străluceau plastroanele, cheliile şi decoraţiile. Sute de mâini se\nîntindeau şi se strângeau. În faţa estradei prezidenţiale era un vălmăşag de\nfracuri. Ici-colo, câte un reprezentant al naţiunii ridica ochii spre tribune,\ncăutându-şi invitaţii sau schimbâ nd bezele cu vreo floare zâmbitoare.\n– Uite pe Gogu! şopti Eugenia mişcată, Nadinei, care avea pe figură un surâs de\nsatisfacţie.",
  "De jos, Gogu Ionescu, jovial, făcea nişte semne pe care nimeni nu le înţelegea,\ndar la care Nadina, închipuindu-şi că întreabă dacă e mulţumită cu locurile ce i\nle-a procurat, răspunse fără glas şi numai din buze:\n– Foarte bine. Mersi. Perfect. Ai fost încântător.\nGogu dispăru printre fracuri. Peste câteva clipe însă apăru din nou de mână cu\nRaul Brumaru, care saluta de zor şi spunea ceva ce nu se auzea.\n– Dar ăsta ce caută în incintă? întrebă, din spatele Eugeniei, Grigore.\n– Cum ce caută? zise Nadina firesc. El nu lipseşte de nicăieri.\nŞi pe urmă are foarte multe relaţii, încât intră pretutindeni...\nDeodată se făcu o mişcare în incintă. Pe uşile laterale alte fracuri se îmbulzeau\nînăuntru. Din dreapta intrau arhiereii, ceremonios, lucind de podoabe, din stânga,\nîn uniforme de gală, numai fireturi şi strălucire, generalii. Pe estradă domni gravi\nse înşirau în ordine. Un glas speriat răcni lângă uşă:\n– Maiestatea sa regele!\nO clipă de tăcere frământată, urmată brusc de o răpăială furtunoasă de aplauze ce",
  "nu mai încetară decât atunci când regele, luând o hârtie din mâna şefului\nguvernului, scoase ochelarii, îi aşeză tacticos pe nas şi începu să citească:\n– Domnilor senatori! Domnilor deputaţi!\nLa mai fiecare frază aplauzele reizbucneau, când mai liniştite, când mai\nimpetuoase, şi regele trebuia să se oprească şi se uita pe deasupra ochelarilor la\nmozaicul de figuri cu privirile îndreptate spre dânsul, ca mii de raze în focarul\nunei lentile miraculoase...\n– ...grija mea statornică pentru propăşirea ţărănimii muncitoare, temelia\nputernică şi sănătoasă a statului, de care depinde viitorul naţiunii.\nÎn ropotul aplauzelor se amestecă acuma glasul lui Grigore, uscat de emoţie:\n– Bravo! Bravo!\nNadina întoarse puţin capul spre el cu o mică privire dojenitoare.\nApoi lectura se sfârşi, ovaţiile petrecură pe rege până la ieşire şi toată lumea se\nurni să plece.\n– Foarte nostim spectacolul! murmură Nadina pe culoar. Nu-i aşa?... Şi regele ce\nbine a fost!",
  "Afară, trăsuri elegante, automobile zgomotoase, zâmbete multe şi strângeri de\nmâini. Şi muzica militară a companiei de onoare cântând un marş marţial...\nCâinele lătra să se omoare. Ploua vârtos.\n– Ia ieşi, măi bărbate, să nu muşte căţeaua pe cineva, să mai păţim altă poznă!\nIgnat Cercel se urni de pe laviţă bombănind. Când deschise uşa spre tindă,\nporcul, care râcâise întruna să intre, dădu buzna printre picioarele lui în odaie.\nIeşi făcând: „Acu lasă-l dracului!“ În uşa tinzii strigă:\n– Huo, potaie, fire-ai a dracului să fii tu cu neamul tău!\nDe-acolo văzu în mijlocul ogrăzii, bălăcind prin noroi şi apărându-se cu umbrela\ndeschisă de câinele ce se repezea mereu, pe perceptorul Bârzotescu urmat, la\ncâţiva paşi, de straja satului.\n– Aşteptaşi, măi Ignate, să viu eu la tine şi încă pe vremea asta, ai? Nu ţi-a fost\nmilă de ostenelile mele, ai? Ţăranul uluit aruncă întâi după câine:\n– Huo, javră! Nu pricepi de vorbă!\nPe urmă îşi îndulci glasul:",
  "– Ce să aştept, domnule, păcatele noastre! Da uite, ne ţine sărăcia în braţe de nici\nnu ne mai lasă să răsuflăm... Că altfel veneam, vai de mine, cum să nu viu! Că\ndoar ştiu destul de bine unde-i primăria şi nici picioarele nu mă dor, slavă\nDomnului.\nPerceptorul ajunse la el. Închise umbrela, scuturând-o binişor de ploaie şi zicând:\n– La plata birului hop cu sărăcia, altfel însă dă-i cu cârciuma!\nLasă că vă ştiu, Ignate! Pe mine nu mă prostiţi, degeaba! Cu voi îmi prăpădesc\ntinereţea şi sănătatea!\n– Ce cârciumă? protestă ţăranul. N-am mai pus ţuică-n gură de nici nu mai ţin\nminte, că unde să ne mai ardă de băut dacă...\n– Ia lasă vorba, că n-am venit la taifas! îl întrerupse Bârzotescu intrând în casă.\nMuierea încremenise lângă vatră, cu cei patru copii lângă ea, ca o cloşcă speriată\nde uliu. Porcul grohăia mulţumit şi ridică râtul mirat... Perceptorul se înţepeni în\nmijlocul odăiţei şi se uita împrejur cercetător. Lung şi deşirat cum era, ajungea\ncu capul până în grinzile tavanului. Luă registrul de la strajă, însemnă ceva şi\nrupse o foaie.\n– Ascultă, Ignate! zise pe urmă sever. Acu ţi-am scris porcul, că altceva de preţ\nvăd că n-ai. Ai auzit? Nu-l iau deocamdată, să nu zici că-s rău. Dar să nu crezi că",
  "am să te aştept mai mult de o săptămână, că nici pe mine nu mă aşteaptă cei\nmari, şi nici n-am să mai viu pe aici să-mi stric ghetele prin cele băltoace, că voi\nnu-mi cumpăraţi altele şi m-aţi lăsa să umblu desculţ... Aşa, Ignate, să vii\ncurând-curând, că altfel vine porcul la mine şi nici nu se mai întoarce!\nAtunci femeia izbucni amărâtă:\n– Aoleo, doar n-o să ne iei purcelul, domnule, să-mi rămâie copiii flămânzi, că\natâta avem şi-am rupt de la gura noastră să-l cresc, că vite nu putem ţinea dacă\nnu-i nutreţ şi porumbul...\nBârzotescu, parcă nici n-ar fi luat notă de existenţa ei, ieşi plecându-se adânc, să\nnu se lovească cu capul de pragul de sus.\nIgnat îl petrecu după cuviinţă până-n ogradă, abătut, bâiguind mereu ca o scuză\nşi o plângere:\n– Apoi ce să facem, dom’ perceptor, ce să facem? Aristide Platamonu trimise\nservitoarea să cheme puţin pe fata logofătului, pe Gherghina. Ea are să ştie să-i\ncalce pantalonii frumos, cu dungă, nu ca toantele astea care nu-s în stare nici\nmăcar să încălzească bine fierul.\nEra singur acasă. Bătrânul avea un proces la Costeşti, la judecătorie, şi pusese\nmartor şi pe Chirilă Păun. Plecase cu brişca de dimineaţă împreună cu doamna\nPlatamonu, luând şi pe Chirilă cu nevastă-sa. Au vrut să-l plimbe şi pe Aristide\npuţin, dar el a refuzat. Tocmai va profita de singurătate ca să citească serios.",
  "Soră-sa se afla de o săptămână la Piteşti, într-o familie prietenă, să se mai\ndistreze.\nGherghina intră cu sfială în camera tânărului stăpân, împreună cu servitoarea.\n– Uite, fetiţo, tu eşti deşteaptă şi îndemânatică şi ai să-mi faci un serviciu...\nAristide îi explică. Fierul se încălzise. Pe masă erau întinşi pantalonii alături de\ncârpa udă. Izgoni pe servitoarea neghioabă, să n-o vază în ochi.\n– Eu am să încerc, conaşule, zise Gherghina speriată şi ea de cearta servitoarei.\nDar nu ştiu dacă am să pot bine...\nSe apucă de lucru. Aristide, lângă ea, o privea. Trupul ei mlădios era plecat uşor\npeste fierul de călcat. Basmaua roşie, legată la spate, îi strângea capul şi-i lăsa\ngol gâtul plin şi puţin îndoit. Printre umăr şi capul lăsat într-o parte tânărul îi\nvedea, sub ia subţire şi descheiată, sânii rotunzi, mărişori, cu nişte sfârcuri ca\nmugurii plăpânzi. Se aplecă uşor şi-i atinse gâtul cu buzele.\nGherghina tresări şi întoarse spre dânsul doi ochi plini de spaimă.\n– De ce crezi că te-am chemat, Gherghino? şopti Aristide, luându-i fierul din\nmână şi aşezându-l pe un suport. Pentru astea? urmă apoi arătând dispreţuitor\nfierul. Pe o fată frumoasă ca tine? Gherghina se retrăgea spre uşă cu aceiaşi ochi\nîn ochii lui. El o apucă de mână:",
  "– Ţi-e frică de mine?... Spune drept!... Se poate?... Şi eu numai pentru tine n-am\nrămas la Bucureşti, de dragul tău...\nFata încercă iar să se apropie de uşă. Atunci tânărul întoarse cheia în broască şi o\ncuprinse de mijloc, continuând cu acelaşi glas lacom şi fierbinte:\n– De ce nu vrei să râzi niţel, Gherghino?... De ce te uiţi aşa? Nu, nu, nu vreau să\nte uiţi aşa!\nÎi sărută gura, ochii, obrajii. Gherghina murmură:\n– De ce-ţi baţi joc de mine, conaşule? Şi simţindu-se dusă spre colţul unde\nvăzuse canapeaua, adăugă:\n– Nu vreau!... Nu vreau!... Ţip!... Să ştii că ţip!...\n– Nu fi proastă, Gherghino!... Nu, nu! bodogăni Aristide crâmpoţindu-i gura cu\ngura lui.\nCortina căzu în ropote de aplauze. Luminile ţâşniră brusc în sala încinsă de\ncăldură şi de miros de oameni mulţi. Câteva minute urmară rechemările\nactorilor, apoi lumea se linişti şi intrară în funcţie binoclurile. Nadina trona în\nloja ei ca un idol satisfăcut de adoraţia credincioşilor. Îşi aluneca alene ochii\npeste parter, schimba saluturi cu câte o lojă. După primul examen sumar, spuse\nîncet lui Grigore:",
  "– Ai văzut? Până şi Predelenii sunt toţi în păr... Ce-o fi păţit zgârcitul de-a\ncheltuit atâţia bani?\n– Şi nici măcar n-am trecut pe la ei! zise bărbatul cu regret.\nNu ştiam că s-au întors de la ţară...\nÎncepură defilările. Loja se umplu de extaz:\n– A, a fost superb!... Ce mare artist!... A jucat încântător!...\nAm văzut piesa şi la Paris... Da, tot cu el...\nGrigore profită de îmbulzeală şi se repezi la loja lui Predeleanu.\nDupă primele cuvinte, Tecla observă cu mirare:\n– Dar te-ai schimbat de tot?... Parcă eşti alt om!\n– Se cunoaşte? făcu Grigore. Mi-e cam ruşine şi totuşi... Sunt îndrăgostit rău!",
  "Olga îi aruncă o privire cu un surâs ştrengăresc. Tecla, însă, uitându-se o clipă la\nloja Nadinei plină de o diversitate de admiratori, murmură pe gânduri:\n– Ce-i drept, parcă s-a făcut mai frumoasă şi mai fermecă toare...\nTânărul Iuga îi sărută mâna, recunoscător.\nCând se ridică iar cortina şi se întunecă sala, Nadina şopti:\n– Unde mergem după spectacol, Grig? Şi mai târziu, în momentul culminant al\ndramei de pe scenă, continuă cu drăgălăşenie:\n– A descoperit Raul un local nou, absolut parizian şi retras, unde nu merge decât\nlumea cea mai bună... L-am trimis să ne rezerve o masă şi să fie aici, la sfârşit, să\nne conducă. Am făcut bine?... Vine şi Gogu cu consoarta lui...\n– Tot ce faci tu e bine! răspunse Grigore mângâindu-i pe furiş braţul gol rezemat\npe speteaza fotoliului.\nUn mic restaurant de noapte, într-o străduţă dosnică. Exterior modest. Înăuntru\nînsă lumină orbitoare, lux căutat, atmosferă caldă, chelneri francezi pur-sânge şi\ncâteva atracţii senzaţionale.\nPatronul, om dintr-o familie boierească, cu nume distins, care şi-a mâncat o\navere imensă la Paris şi din resturi a înjghebat localul de curând, ca să aibă o",
  "ocupaţie, îşi primeşte clienţii personal şi ceremonios ca un senior pe invitaţii săi\nla o recepţie selectă. Raul Brumaru, fireşte, prieten cu proprietarul, face spiritual\nprezentă rile. Şi Nadina surâde încântată şi repetă întruna:\n– Ah, oui, c’est vraiment trés chic, tres parisien!1 Mica sală s-a umplut de domni\nîn frac şi doamne decoltate.\nChelnerii se strecoară ca umbrele, echilibrând tăvi de argint încărcate. O\ndansatoare spaniolă, într-un pătrat rezervat, acompaniată de o orchestră specială\nde chitarişti spanioli, îşi învârteşte temperamentul cu stridente vibraţii de\ncastaniete. Orchestra mai continuă un răstimp cu arii madrilene şi sevilane, apoi\ndispare pe urmele dansatoarei, făcând loc unui pianist care preludează somnolent\nşi nonşalant, pregătind intrarea unui şansonetist francez, drăguţ, elegant şi foarte\nrăsfăţat, primit cu ovaţii frenetice de publicul cunoscător. Cântăreţul surâde\ngalant în dreapta şi în stânga, lumina se stinge, rămân numai câteva becuri\nalbastre – e romanţa reveriei. Urmează altele, fiecare cu lumina ei. Apoi un\nchelner îi oferă o chitară, lăsată pe colţul pianului de un spaniol, se face lumină\ntrandafirie şi răsfăţatul publicului se apropie de Nadina şi cântă înfiorat cupletul\namorului fără speranţă.\nAerul s-a îmbâcsit de fum şi de aburi de vinuri grele. Ochii lucesc. Lumina albă\ntremură pe feţele obosite. Glasurile bâjbâie distrate...\nÎn trăsură, îmbondorită în blană, Nadina spuse bucuroasă:\n– Bine c-au început şi Bucureştii să devie oraş mai civilizat, nu tot mititei, şi\nlăutari, şi mojicie!... Nu-i aşa, Grig?",
  "– Da, sigur!\n– Şi şansonetistul foarte interesant! adăugă ea după o pauză.\nAi văzut că numai mie mi-a cântat? Grigore o simţea lângă dânsul, fericită şi\ncaldă. Zise cu o voce avidă şi supusă:\n– Tu eşti cea mai frumoasă!\n1 Ah, da, este într-adevăr foarte frumos, foarte parizian! (fr.)\n– Tu eşti, Petrică?\n– Eu, eu! Hai, deschide, mamă, hai!\nIntră. În casă era întuneric. Numai focul din vatră răspândea un rotocol de\nlumină roşcată.\n– Mi se pare că nici nu dormeai? întrebă Petre.\n– Ce să dorm? Că până le-am dat de mâncare, până s-au culcat ei, a trecut\nvremea, zice maică-sa horobăind pe lângă foc. Dar şi tu, dragul mamei, târziu\nmai vii şi greu mi-e şi mie că sunteţi mulţi şi nu mai ştiu cum să împart ca să-ţi",
  "opresc şi ţie, să-i satur şi pe ei, of, Doamne!\nPetre se aşeză pe laviţă. Oftă:\n– Apoi nu stau nici eu de bine şi de petreceri, mamă!\nSmaranda îi puse pe masă o farfurie cu mâncare. Un răstimp nu se mai auziră\ndecât sorbiturile lui flămânde şi molfăitul fălcilor.\nPe altă laviţă, într-un pat şi pe cuptor dormeau ceilalţi copii, cu respiraţii grele.\nPe urmă, după ce îşi mai potoli puţin foamea, Petre începu să-i spuie, printre\nîmbucături, că tot n-a izbutit să o rupă la boierul cel bătrân nici aşa, şi nici aşa.\nLogofătul zice mereu c-o fi, c-o păţi, că boierul se ţine de vorbă când\nfăgăduieşte, că lui i-a spus atunci, astă-iarnă, să plătească boul, dar n-a spus să\nnu oprească datoria...\n– Aşa m-a purtat şi pe mine, de au trecut săptămânile şi lunile, că în curând se\nîmplineşte anul de când s-a prăpădit bietul tată-tău!\nbolborosi femeia cu glas lăcrimat.\n– Ei, dar de lăsat nu mă las, să ştiu de bine că se întâmplă orice! făcu flăcăul\nhotărât. Nu las, că-i dreptul nostru şi nu cerem de pomană, că taica pentru dânşii\na muncit până l-a luat Dumnezeu...",
  "Sorbi ultimele linguri din farfurie. Tăcu îndelung. Se uita la flăcările roşii ce\nfâlfâiau în vatră cu un duduit leneş. Apoi cu glas mai molcom zise iarăşi:\n– Rabzi, rabzi şi oftezi, până nu mai poţi, ş-apoi...\nIar tăcu şi, după un răstimp, urmă gânditor:\n– Că spuneau şi oamenii şi se sfătuiau cum să mai facă şi ce să facă? D-aia am şi\nîntârziat aşa...\nSe întrerupse, parcă şi-ar fi adus aminte, şi întrebă:\n– Da de ce nu aprinseşi lampa, mamă? Ori nu mai e gaz?\n– Ba mai e niţel, dar ziceam că e destulă lumina focului...\nPetre dădu din cap, apăsând:\n– Că bine zici, face şi focul lumină când nu-i alta!\nO flacără trosni aţâţându-le şi pe celelalte. Faţa lui Petre se roşi. Umbra lui juca\npe perete şi peretele parcă se clătina.",
  "5\nTitu Herdelea scrise acasă despre toate prin câte a trecut până ce acum poate zice\ncă i-a ajutat Dumnezeu de s-a aranjat bine de tot. Se lăuda în scrisoare şi lăuda\nDrapelul ca fiind un jurnal foarte important. Îi trimise bătrânului Herdelea,\npentru că îl ştia mare amator de ziare, un pachet voluminos cu diferite foi, având\ngrijă să încadreze cu roşu în Drapelul tot ce înscrisese dânsul şi mai ales cele\ndouă articole de fond în care se lupta viguros cu însuşi contele Apponyi. Nu uită,\nfireşte, să ridice în slavă pe Grigore Iuga (a cărui nevastă e o minune de\nfrumuseţe şi eleganţă, de s-ar prăpădi de admiraţie toate domnişoarele de prin\nAmaradia şi împrejurimi când ar vedea-o), să povestească cum a petrecut la\ncastelul lor de la ţară, ceva în felul castelului grofilor de la Beclean, şi cum s-a\nîntors la Bucureşti cu automobilul, o distanţă cam cât de la Bistriţa până la Cluj.\nTransmise bătrânului complimente prieteneş ti de la Gavrilaş, care este pentru\ndânsul ca un părinte, iar din parte-i salutări tuturor cunoştinţelor şi îndeosebi\npreotului Belciug, fiindcă în cele din urmă s-a purtat aşa de frumos, încât\ntrebuiesc uitate micile neînţelegeri din trecut. Adăugă că îl aşteaptă pe Belciug să\nvie în ţară, cum a făgăduit pe când se muncea cu clădirea bisericii noi din Pripas;\ncum e el văduv şi cu stare, poate veni lesne şi nu-i va părea rău de cheltuială,\ncăci Bucureştii e un oraş mai simpatic ca Budapesta, afară că e inima\nromânismului. Felicită solemn pe Ghighi pentru logodnă şi o îndemnă să fie\nbucuroasă de Zăgreanu, care e un băiat eminent. Rău îi pare că va lipsi de la\nnuntă, dar are acuma atâtea ocupaţii, că nici nu se poate gândi să le întrerupă,\nmai ales că nici banii nu prea îl dau afară din casă, deocamdată.\nNu pomeni însă nimic despre micile lui afaceri amoroase, deşi ştia că, în special\npe Ghighi, ar interesa-o grozav. Nu voia să se mai afle prin Amaradia că el şi aici\numblă după lucruri neserioase, deşi în ultimele săptămâni, de când a scăpat de\ngrija vieţii de toate zilele, tocmai lucrurile acestea îl preocupau mai mult.\nDoamna Mimi s-a ţinut de cuvânt şi a revenit să-şi vază camera de fată într-o\ndupă-amiază când ştia că mamă-sa nu e acasă. S-a dezbrăcat singură şi îndată s-a",
  "vârât în pătuceanul ei de odinioară.\nPe urmă, de câte ori venea, se dezbrăca la fel, lepădându-şi acuma şi cămaşa,\nîncât rămânea goală cum a născut-o doamna Alexandrescu; îşi admira nudul în\noglinda mare cu ramă de nuc, tot de pe vremea fecioriei ei, şi apoi repede se\nascundea în pătuceanul cu visurile.\nTitu a primit-o cu emoţie mare întâi şi s-a simţit mândru că a cucerit o femeie\natât de încântătoare. Curând însă a înţeles că nu este el singurul mândru şi fericit,\ncă lui îi revin numai rămăşiţele şi că cucerirea lui se datora unui capriciu\nîntâmplător al ei de a fi iubită de un poet. De altfel, Mimi însăşi nu s-a sfiit să-i\nspuie clar că nu trebuie să fie pretenţios şi nici să o plictisească cu gelozia,\nfiindcă destul o sâcâie bărbatul ei cu d-astea. Fireşte, tânărul s-a resemnat cu\nsituaţia. Îşi zise că, la urma urmelor, ea îi dăruieşte ce poate şi de ce ar refuza el\npe o femeie drăguţă, când nici nu-l costă nimic.\nTotuşi, se iviră şi inevitabilele mici complicaţii. Eleva lui, Marioara, a mirosit\nceva şi a început să-i facă imputări că ea nu e fată de pe străzi, că dacă n-o\niubeşte cu adevărat, pentru ce nu-i spune pe faţă, nu să-şi bată joc de ea înşelând-\no cu cine ştie cine, şi sfârşind printr-o discretă ameninţare că se va plânge\ndoamnei Gavrilaş de purtarea lui neleală. O seară întreagă a trebuit să-i explice şi\nsă-i jure că numai pe ea o iubeşte, ca s-o astâmpere.\nBa într-o zi s-a pomenit cu doamna Alexandrescu că îl apostrofează atât de\njalnic, de parcă ar fi părăsit-o Jenică:\n– Domnu Titu, din suflet te rog şi te implor, ia seama să nu se nenorocească din\npricina matale biata Mimi!... Ea te-o fi iubind, sărăcuţa, c-am observat de atunci\ncă îi eşti simpatic, dar dumneata trebuie să fii mai cuminte şi s-o fereşti, să nu\ncare cumva să prindă de veste Vasile, că se întâmplă o nenorocire... Nu zic şi nu-",
  "ţi reproşez, că pasiunea aşa vine, pârdalnica, şi Mimi, sărmănuţa, nu-i de mirare\ncă i s-a urât şi ei cu un bărbat ciufut şi mojic, dar...\nTânărul Herdelea ascultă cu resemnare lamentaţiile gazdei sale şi numai la sfârşit\narticulă un slab protest, menit mai mult să-i evidenţieze cavalerismul decât să fie\ncrezut. În realitate se jena de doamna Alexandrescu din pricina Tanţei, căreia\nîncepuse a-i face curte foarte stăruitor. Doamna Alexandrescu l-a dus deunăzi la\npărinţii fetei, l-a prezentat şi l-a lăudat, iar pe urmă el a devenit un musafir\nasiduu în casa din dosul gării, proprietatea domnului Alexandru Ionescu, şef de\nbirou la Finanţe. Tanţa era acum iubirea lui cea frumoasă şi adevărată. Graţie ei\ni-a revenit inspiraţia poetică. În fiecare seară, scăpat de obligaţiile pentru\nDrapelul, învăluit într-un nour de fum de ţigări, scria versuri de glorificare a\nfăpturii divine. De altfel, Tanţa răspundea cu aceleaşi sentimente.\nDeşi sfioasă, i-a mărturisit că nici n-ar mai putea trăi fără el. Trei zile dacă nu-l\nvedea, născocea motive să fie la Lenuţa, confidenta dragostei ei, care, fireşte,\nchema pe Titu.\nToate acestea nu-l împiedicau să-şi împlinească meseria, ba chiar îl stimulau. În\nfiecare dimineaţă se prezenta conştiincios la Drapelul, cu manuscrisul pregătit.\nGăsea totdeauna numai pe Roşu, la acelaşi birou, parcă nici nu s-ar fi clintit de-\nacolo. Spre amiazi îşi mai făceau apariţia reporteri, redactori, veşnic grăbiţi şi\nagitaţi şi nemulţumiţi, discutând violent şi abţinându-se permanent de a scrie.\nAltminteri însă, Herdelea era singurul tovarăş redacţional al lui Roşu, care îi\nspunea deseori:\n– Să ştii, puiule, că tu ai să ajungi! Ascultă-mă pe mine ce-ţi vorbesc, că eu nu\nvorbesc fleacuri ca domnişorii ăştia care vin cu pălăria-n cap, se grozăvesc, mint\nşi nu-s capabili să scrie un rând cumsecade. Ai să ajungi, băiete, pentru că îţi\nplace munca şi nu te codeşti! Să ştii!... Ai şi talent, eşti şi sârguitor, tocmai ce\ntrebuie unui gazetar bun. Nu zic, se poate să te laşi de meseria asta, că te văd\nbăiat cinstit şi corect, şi anevoie răzbeşti în gazetărie când eşti aşa, dar oriunde",
  "te-ar duce destinul, ai să faci treabă, să ştii de la mine!\nTitu Herdelea se credea la rându-i obligat să-i raporteze când a luat masa la\nGogu Ionescu sau când a fost poftit la Grigore Iuga, şi alte asemenea evenimente\nde ale sale de interes mai public.\nSecretarului nu-i plăceau şi le considera apucături de arivism, enunţând\ndogmatic că ziaristul să rămâie în lumea lui, să nu se vâre printre ciocoi, să-şi\nadoarmă conştiinţa. Gazetarul trebuie să-şi păstreze virgină facultatea de a\nprotesta şi a biciui necontenit, mai cu seamă în ţara noastră, unde fărădelegea e\nsingura lege perfect valabilă.\n– Deschide ochii, puiule, şi uită-te împrejur! Te-ai plimbat la ţară în automobil şi\nprin castele ciocoieşti şi n-ai pus urechea la pământ să asculţi glasurile care nu se\naud. Din automobil nu se vede şi nu se aude nimic. Şi nici pe trotuarele\nBucureştilor. E falsă şi artificială toată aparenţa asta de lux şi civilizaţie.\nRealitatea e alta, tinere! Exportăm zeci de mii de vagoane de cereale şi câteva\nmilioane de ţărani n-au nici porumb pentru mămăliga cotidiană!\nÎnţelegi ce va să zică asta? Cu luminile Bucureştilor ne înşelăm pe noi înşine. Nu\nne aruncăm privirea dincolo, fiindcă ştim că dincolo e prăpastia şi numai privind\nîn ea ne-am cutremura... Nu lux, nu automobile şi castele, puiule! Astea-s\npojghiţa care acoperă un vulcan de dureri. Ca mâine se sparge pojghiţa şi\natunci!...\nTitu se obişnuise deja cu catastrofismul. Nu era om să nu lăcrimeze, de îndată ce\nvenea vorba de stările generale, asupra durerilor ţărănimii, completându-le cu\nprofeţiile crâncene de rigoare. Aşa a fost probabil totdeauna şi va fi totdeauna.\nOrăşenii, care cunosc ţara din vilegiaturi pitoreşti, au o mare predilecţie pentru\nţăranii veşnic porniţi să se revolte, tocmai pentru că sunt asiguraţi că ţăranii",
  "români nu sunt în stare să se revolte aievea niciodată.",
  "6\n– Ce-ar fi, Grig, să facem Crăciunul la ţară? zise Nadina cu mare voioşie într-o zi\ncând se apropiau sărbătorile.\nGrigore Iuga răspunse numai cu o privire plină de recunoştinţă.\nPropunerea o considera o atenţie delicată pentru dânsul. Nimic nu l-ar fi putut\nbucura mai mult decât dovada aceasta de apropiere sufletească. Iubirea lor\najunge astfel să se cimenteze prin înţelegerea reciprocă. Pasiunea trupească\ndevine în sfârşit durabilă, fiindcă se alimentează din esenţa inepuizabilă a\nsufletelor. Dacă ar fi adoptat de la început faţă de ea atitudinea de azi, câte\namărăciuni şi-ar fi cruţat unul altuia! Fericirea n-o poţi gusta decât când te-a\npurificat nefericirea.\nDetaliile le stabiliră uşor. Grigore se mulţumea să înregistreze dorinţele ei, ca să-\ni fie toate împlinite cu sfinţenie. Primul punct era că vor petrece Crăciunul la\nAmara, dar revelionul îl vor face negreşit în capitală. Acceptat. Al doilea că\ntrebuie să fie un Crăciun vesel, cu lume multă şi lăutari buni. Acceptat, fireşte.\nVor fi prezenţi toţi vecinii lor mai subţiri de la ţară. Despre asta va îngriji\nbătrânul, care are să fie plăcut surprins de hotărârea lor. Îi va scrie să poftească şi\npe prefectul judeţului, de la Piteşti, ca să fie reprezentat şi guvernul la veselia lor.\nNadina surâse; i se părea comic cu prefectul... Grigore întrebă:\n– De la Bucureşti luăm pe cineva sau mai bine nu?...",
  "– A, s-ar putea? se miră Nadina. Apoi dacă ar fi numai moşieri şi arendaşi,\ninclusiv prefectul, ne-am urca pe pereţi de plictiseală!\nTrebuie să conteze neapărat pe Gogu şi Eugenia, care au invitată la ţară şi\nfamilia unui frate al ei, profesor, sau aşa ceva, la Giurgiu.\nEvident, au să vie împreună cu musafirii lor. Pe urmă câţiva băieţi mai spirituali,\nsă aibă cu cine sta de vorbă. Măcar doi-trei. Când rosti numele lui Raul\nBrumaru, observă, sau i se păru, o uşoară crispare pe figura lui Grigore, încât\nadăugă repede: Dacă nu-ţi convine, renunţ, Grigule!... M-am gândit însă la Raul\npentru că e totdeauna vesel şi...\n– O, de ce? Foarte bine!... Bietul Raul! zise bărbatul cu o compătimire\ndispreţuitoare.\n– Uite, poate să vie şi tânărul cela, cum îl cheamă, din Ardeal? continuă Nadina.\nÎl vom pune să ne cânte colinde ardeleneşti...\nCrăciunul cădea într-o joi. Nadina hotărî să plece cu toţii marţi după-amiază la\nAmara, să doarmă acolo în tihnă, ca să fie odihniţi pentru seara din ajun. În Gara\nde Nord îi aştepta numai Raul; ceilalţi cavaleri mondeni se scuzaseră în ultimul\nmoment. De-abia dincolo de Chitila apăru şi Titu Herdelea, radios şi aferat.\nMinţi că a sosit chiar când a plecat trenul şi s-a instalat în alt compartiment.\nDe fapt venise cu o jumătate de oră înainte şi şi-a asigurat un loc bun în clasa a\ntreia, deoarece călătorea pe buzunarul lui şi de ce să-şi risipească gologanii.",
  "Numai Grigore îi ascultă scuzele şi explicaţiile. Nadina îi surâse indiferentă,\nrămânând atentă la Brumaru, care îi relata o povestire picantă după Vie\nParisienne1 fără a se întrerupe decât o secundă 1 Viaţa pariziană (fr.) pentru a\nîntinde lui Titu mâna stângă şi a-i zice: „Ce mai faci, monşer?“ Tânărul Herdelea\nmai făcu puţină politică cu Grigore, află că Gogu Ionescu e la Lespezi de trei zile\nşi se bucură că se va întâlni cu Alexandru Pintea, pe care-l cunoscuse de\nasemenea la Sângeorz. Pe urmă găsi un pretext să se retragă în compartimentul\nsău, fiindu-i frică să nu dea conductorul peste el şi să-l facă de râs, că stă la clasa\nîntâia cu bilet de a treia.\nZăpada ce o lăsaseră în Bucureşti era o jucărie faţă de ce găsiră la Amara. La\nsosire, în Costeşti, îi aşteptau sănii. Nadina tresălta de bucurie. Cum ajunseră\nacasă, porunci pentru a doua zi o plimbare cu sania prin împrejurimi.\nGrigore se sculă mai devreme, să îngrijească de plimbarea proiectată. Avu însă o\nsurpriză neplăcută. Aseară, Ichim, bătrânul vizitiu de nădejde, după ce a\ndeshămat iepele de la sania cea bună şi le-a adăpat, când le-a băgat în grajd să le\nlege la ieslea lor, nu se ştie cum şi ce, dar s-a pomenit cu iapa roaibă, sperioasă,\ncă începe să sară în două picioare, ş-apoi să zvârle din copite până tot l-a zdrobit\npe bietul om de l-au scos pe cergă afară. Aşa că nu-i chip să mai iasă dânsul cu\nsania, iar ceilalţi vizitii nici unul nu sar încumeta să mâie iepele prea buiestre.\nGrigore era plictisit şi pentru Ichim, dar mai cu seamă din pricina Nadinei care,\nfiind amatoare de iuţeală, nu ar fi mulţumită să o plimbe cu caii de purtare.\nAtunci logofătul Bumbu îşi dădu părerea că ar putea chema pe Petrică al\nSmarandei, c-a fost doar căprar la artilerie şi a strunit tot felul de cai, încât are să\nse joace cu iepele. Îl chemară degrabă.\nTotuşi, abia spre amiază porniră. Nadina luă lângă ea pe Titu, pe Raul îl trecu în\nsania a doua cu Grigore, care o sărută în gând pentru acest gest. După indicaţiile\nlui Grigore, sania Nadinei o luă înainte având să facă circuitul Ruginoasa,\nBârlogu, Babaroaga, Gliganu, Lespezi şi acasă. Înfăşuraţi în bunzi imense, cât\nnişte pelerine medievale, acoperiţi cu pleduri groase şi îmblănite, sfidau",
  "gerul aspru ce dăinuia de peste o săptămână. Cum ieşiră din Amara, câmpia albă\nse desfăşura în faţa lor ca o nesfârşită mantie de hermină, scânteind în lumina\nsoarelui muşcător. Şoseaua tăia o dâră lucioasă, rectilină, pe care sania aluneca\nvertiginos. Petre, în picioare, puţin plecat înainte, îndemna iepele arar, cu un\nplescăit de limbă, energic. În sumanu-i cenuşiu, cu căciula neagră de miel pe o\nureche, părea mai înalt şi mai voinic de cum era.\nNadina nu mai tăcea din gură, atâta era de entuziasmată. Aci spunea ceva lui\nTitu, aci scotea un strigăt nearticulat, aci lălăia un început de galop cantabil şi\ndin când în când striga către vizitiu cu o încurajare aţâţătoare:\n– Hai, băiete, hai, nu şovăi!\n– Nu şovăiesc, coniţă, n-aveţi grijă! mormăia Petre fără a se întoarce, cu glas în\ncare tremura un râs puţin batjocoritor.\nGoana vijelioasă ţinea de un ceas. Trecură prin Ruginoasa, prin Bârlogu, prin\nBabaroaga, prin Gliganu. Pe când alergau acum spre Lespezi, văzură de departe\nun cârd de ciori, poate câteva sute, de-a curmezişul şoselei, o împroşcătură de\ncerneală pe o colosală coală de hârtie. Flămânde şi obraznice, ciorile numai când\nsania era să dea peste ele zbucniră brusc de pe pământ cu zgomotos fâlfâit de\naripi şi croncăneli. Iapa înaintaşă, într-un acces de spaimă, făcu o săritură în\ndreapta să se ferească parcă de primejdie.\nÎn aceeaşi clipă Petre o croi cu biciul peste burtă. Durerea o sperie mai tare, încât\nzvâcni drept înainte, pe şoseaua netedă, într-un galop furios, stârnind şi frica\ntovarăşei sale de oişte.",
  "– Ce faci? Ce faci? ţipă deodată Nadina. Ne omoară!... Ajutor!\nSe agăţă îngrozită de gâtul lui Titu, în vreme ce caii, sforăind şi ciulind urechile,\ngoneau nebuneşte, izbind deseori cu picioarele dinapoi în frontalul bombat al\nsaniei. Atunci răsună glasul lui Petre, încrezător:\n– Nu vă speriaţi şi nu vă fie frică, coniţă, dacă sunteţi cu mine!\nGlasul acesta aspru şi ciudat îi împrăştie deodată orice teamă.\nAuzi acuma şi pe Titu, care nu-şi pierduse cumpătul, zicând:\n– Doamnă, doamnă, nu e nimic, fiţi liniştită!\nÎncercă să zâmbească, parcă i-ar fi fost ruşine de spaima trecută. Petre, cu\nspinarea îndoită uşor înapoi, ţeapăn ca o stâncă, strângea hăţurile, repetând lin şi\ntotuşi poruncitor:\n– Hohoho!... Hohoho!...\nPrivindu-l, Nadina parcă vedea cum i se încleştează muşchii braţelor ca nişte\ncăngi de oţel şi cum îi cresc mereu puterile, cu cât îşi înfige picioarele mai dârz\nîn pământ. Îşi recăpătă calmul complet. Ajunse iarăşi veselă în Amara şi,\ncoborând din sanie, râse de toată întâmplarea, ciripind gălăgios:",
  "– Am tras o spaimă neroadă... Bine c-am avut un vizitiu energic!\nPetre îşi întoarse spre ea faţa îmbujorată de bătaia gerului, cu mustăcioara aburită\nşi pişcată de sloiuri, cu ochii mici, sfredelitori, în care se jucau licăriri vii de\nbucurie. Spuse:\n– Apoi iepele-s buiece, coniţă, că-s iepe boiereşti, toată vremea numai odihnesc\nşi mănâncă bine şi nu muncesc. Cum să nu le ardă de nebunii? Şi scuipă\ntriumfător între crupele pline ale iepelor extenuate.\n– Bravo, Petre, bravo! strigă Titu Herdelea, care în sfârşit izbutise a se\ndescotoşmăni dintre blănuri şi, sărind jos, îl bătu protector pe umăr.\nNadina povesti la dejun întâmplarea, completând-o cu mici înflorituri pe care\nTitu, galant, le confirmă. Înfloriturile se înmulţiră şi întâmplarea deveni o\naventură, iar Nadina însăşi o eroină când repetă povestirea de mai multe ori\ninvitaţilor ce începură să sosească mai spre seară. Cu cât observa mai mare\nîngrijorare la interlocutori, cu atât era mai mândră, râdea şi declara nepăsătoare\ncă îi plac grozav emoţiile violente şi îi pare bine c-a văzut şi moartea cu ochii.\n– Era să mă pierzi, Grig drag... M-ai fi regretat? zise sentimental, într-un\nmoment, soţului ei, care răspunse mângâind-o ca pe un copil nepriceput:\n– Asta înseamnă că trebuie să fii prudentă cu plăcerile, oricât te-ar tenta!",
  "– O plăcere prudentă nu mai e plăcere! ripostă Nadina răsfăţată.\nMiron Iuga îşi primi oaspeţii cu o bonomie ce-i şedea bine. Nu poftise dintre\nvecini pe Platamonu, deşi Grigore crezuse că ar fi fost delicat, de vreme ce e\narendaşul Nadinei şi al lui Gogu, şi nici pe Cosma Buruiană, căruia încă nu-i\niertase minciuna cu furtul, oricât arendaşul, ca să-l îmbuneze, răsplătise pe\nţăranii anchetaţi şi bătuţi de pomană cu câte un sac de porumb.\nPe la şapte seara, sosiră, ultimii, prefectul Andrei Boerescu şi generalul Dadarlat,\namândoi cu nevestele, venind direct de la Piteşti şi urmând să plece pe urmă de\naici fiecare la moşia lui, unul la Rociu, celălalt la Humele, unde aveau să\npetreacă sărbătorile. Prefectul era un bătrânel mărunţel şi rotofei cam de vârsta\nlui Miron, plin de viaţă şi de vioiciune. Studiase odinioară medicina şi chiar avea\ntăbliţa cu titlul pe zidul casei la Piteşti, dar n-a practicat niciodată, simţind o\nrepulsie fizică faţă de boli şi suferinţe. Nevastă-sa îi semăna, parcă i-ar fi fost\nsoră, şi la înfăţişare, şi la temperament. Generalul Dadarlat în schimb, cu toate că\navea o inimă ca untul proaspăt, părea fioros ca un haiduc mai ales din pricina\nmustăţilor mari, negre, vopsite, cu vârfurile răsucite dârz, care contrastau cu\npărul de pe cap, rar şi cam cărunt. Doamna general, voinică şi înaltă ca şi\nbărbatul ei, era mai tânără mult ca dânsul şi încă cochetă.\nMarele hol ajunsese aproape neîncăpător. Prefectul, neuitându-şi calitatea, îşi luă\npentru început un aer de gravitate pe care însă îl lepădă repede, ca să nu-şi strice\npofta de mâncare. Când află că Titu Herdelea e ziarist din Bucureşti şi încă de la\ngazeta guvernului, îl trase într-un colţ şi-l chestionă amănunţit asupra situaţiei\npolitice, demonstrându-i că în judeţul lui lucrurile merg strună şi că el e popular\nşi iubit.\nÎn centrul interesului general continuă să rămâie aventura Nadinei, constituind,\nde altfel, şi un subiect la care putea participa toată lumea cu deplină competenţă.\nÎnsuşi Ioniţă Rotompan, o fire mai închisă, şi chiar ursuz, trăind singuratic la\nmoşia-i Goia de când şi-a măritat fata, îi puse câteva întrebări şi dădu din cap",
  "ocrotitor. Colonelul pensionar Ştefănescu, arendaşul moşiei Vlăduţa, îşi adusese\ntoate trei fetele, deopotrivă de drăgălaşe, în speranţa că Nadina, cu relaţiile ei în\nlumea bună, va fi adus de la Bucureşti şi tineri serioşi. Nadina le-a îmbrăţişat\nîntr-adevăr foarte amabil şi a poruncit lui Raul să le facă curte, însărcinare de\ncare el se achita conştiincios şi cu câte-o privire tainică desperată după Nadina.\nCăpitanul Lache Grădinaru, crezându-se irezistibil pentru că numai cu săbioara\nlui a cucerit proprietatea Cantacuzu, de peste trei mii de pogoane, ca supliment\nla o nevastă urâţică şi prostuţă, bătea zelos din pinteni pe lângă Nadina şi-şi\nsublinia străduinţele cu câte un suspin însoţit de întoarcerea ochilor pe dos. Ca să\nscape de el, Nadina fu obligată să se retragă puţin deoparte cu Titu Herdelea.\n– E idiot rău căpitanul ăsta! zise ea plictisită.\nTitu se socotea întrucâtva tovarăş şi complice. Aflându-se acuma între patru ochi\ncu ea, i se păru şi mai frumoasă, decoltată adânc şi cu braţele goale cum era, şi\ncu o strălucire stranie pe figura-i enigmatică. Îi şopti cu entuziasm reţinut:\n– M-am ales şi eu cu ceva din păţania de azi, că v-aţi încolăcit braţele pe gâtul\nmeu cu atâta ardoare de parcă...\n– Vezi, nici nu mi-am dat seama, zâmbi Nadina. Îţi închipui, însă, că n-a fost cu\nintenţie...\n– Din nenorocire! făcu tânărul Herdelea.\nÎn clipa când să se aşeze la masă, afară, sub ferestre, răsună o colindă. Toată\nlumea o ascultă cu plăcere. Mai urmară două. Era corul de fete şi flăcăi înjghebat\nde învăţătorul Dragoş înadins, pentru a face o surpriză bătrânului Iuga, care fu",
  "într-adevăr mulţumit. Porunci să-i ospăteze bine pe toţi, iar pe Dragoş îl felicită\nşi-l opri la masă.\nFireşte, cina se prelungi până spre miezul nopţii, stropită cu vinuri variate,\nanimată de muzica vestitului Fănică de la Piteşti şi de inevitabilul toast al\nprefectului, pe care bătrânul colonel pensionar Ştefănescu se simţi dator să-l\ncompleteze cu complimente galante la adresa Nadinei şi a celorlalte cucoane\nprezente...\nPe urmă Nadina ceru să danseze şi dansul se generaliză fără să se ridice masa.\nPeretele de sticlă dinspre hol se dădu în lături, lăutarii trecură la mijloc şi astfel\nfură împăcaţi şi cei rămaşi în jurul mesei, şi dansatorii care se puteau frământa în\nlargul lor dincolo.\nNadina reuşi să înduplece până şi pe Miron Iuga să facă un vals bătrânesc cu ea.\nTotuşi aici rolul principal revenea lui Raul care, pentru a fi pe placul Nadinei,\ndansă pe rând cu toate cucoanele.\nSingură soţia prefectului îl refuză, scuzându-se amabil că nu mai e în vârsta când\nunei femei îi şade bine să-şi arate graţiile.\nGogu Ionescu, în ciuda celor aproape cincizeci de ani, făcea o concurenţă\nredutabilă lui Raul; adevărat că el juca mai mult cu Eugenia şi de dragul ei. Nici\nTitu Herdelea nu vroia să rămâie mai prejos, îndeosebi pentru plăcerea de-a\ndansa cu Nadina, căreia îi şi spuse languros în timpul unui boston:\n– Soarta mă răzbună pentru azi-dimineaţă... Şi-i strânse mijlocul.",
  "Nadina îi zise cu indiferenţă:\n– Ia seama, că porneşti pe urmele căpitanului!\nTânărul se pleoşti, parcă ar fi primit un duş rece. Îi era ruşine că a fost fără tact şi\nse retrase la masă, aşezându-se modest lângă învăţătorul Dragoş. De acolo\nurmări un răstimp pe Nadina, care acuma dansa cu Brumaru.\n– Cel puţin sper că observi cât mă sacrific? întrebă Raul ajungând cu ea într-un\ncolţ mai depărtat.\nNadina se lipi de el, fără să-l privească, în loc de răspuns.\n– Sunt exasperat... Nu mai pot!... De ce mă chinuieşti aşa? continuă Raul,\nstrângând-o şi alunecându-şi braţul pe spatele ei.\n– Ai răbdare! murmură Nadina. Nu mă strânge aşa, că ne observă lumea...\n– Mi-ai promis solemn, Nada, nu-i aşa? insistă el. Te aştept, Nada, auzi?... Vii?...\nVii? Te rog... Nada...\n– Da, da... Sss... Taci! şopti ea, încleştându-şi nervos mâna stângă pe braţul lui,\nfiindcă în aceeaşi clipă auzi aproape glasul căpitanului întovărăşit de vijelioase",
  "bătăi din pinteni:\n– Coniţă, mai fie-vă milă şi de noi ăştia care...\nNadina părăsi pe Brumaru şi trecu în braţele căpitanului, ciripind:\n– Domnul are dreptate... Tu aşteaptă, Raul! Să te mulţumeşti cu sfârşitul!...\nCăpitanul Grădinaru, încântat, se depărtă cu ea într-un elan furtunos şi triumfal.\nTitu Herdelea văzu pe Brumaru rămas în mijlocul holului, cu ochii după\nperechea ce dispărea. Zâmbi în sine satisfăcut că şi Raul o fi păţit ca dânsul sau\nceva similar şi-şi zise cu admiraţie: „Minunată femeie!“ Lângă el, la masă,\ndiscuţia era în toi. Prefectul Boerescu adusese vorba despre guvern, lăudându-l\nnegreşit şi astfel stârnind criticile din ce în ce mai vii ale colonelului pensionar\nŞtefănescu, care nu se sfia să declare că „mergem spre dezastru sigur dacă se\ntolerează anarhia“. El nu face politică şi nu-i pasă ce partid e la putere, dar\npretinde ca guvernul să fie energic, să ştie ce vrea şi să păstreze ordinea şi\ndisciplina, altfel ne prăpădim.\n– Lasă, colonele, că anarhia numai dumneata o vezi, pentru că eşti în opoziţie,\nzise prefectul cu superioritate. Degeaba spui că nu faci politică. N-ai votat cu\ndumnealor acum doi ani?...\nCarevasăzică?...",
  "– Domnule prefect, eu votez cu cine-mi spune conştiinţa mea de cetăţean cinstit!\nstrigă colonelul aprins. Nu sunt înscris în nici un partid, nici la ei, nici la\ndumneavoastră, tocmai ca să-mi păstrez libertatea judecăţii!\n– Nu te supăra, colonele, degeaba! reluă Boerescu blajin. Eu nu te acuz că ai\nvotat cum ai vrut, dar nu pot admite să fim denigraţi pe nedrept. Atât!\nApoi, fără a mai aştepta să-şi vie în fire pensionarul, se adresă deodată, parcă\nprintr-o inspiraţie fericită, învăţătorului Dragoş, care tăcuse până atunci:\n– Ascultă, domnule... ăsta... cum te cheamă, că ţi-am uitat numele... domnule\nînvăţător!\n– Dragoş! completă învăţătorul.\n– Da, Dragoş... Spune dumneata, că trăieşti în mijlocul ţăranilor şi eşti ieşit din\npopor, dar spune deschis, fără nici o sfială: este linişte şi ordine pe aici ori e cum\nzice dumnealui? Poftim! Te rog!\nDupă o uşoară ezitare, învăţătorul răspunse uitându-se drept în ochii prefectului:\n– Este pace şi linişte, dar e şi multă sărăcie!\nBoerescu se încruntă puţin:",
  "– Sărăcie, da, fireşte... Sărăcia însă nu intră în atribuţiile guvernului. Asta\ndepinde de împrejurări şi de oameni. Guvernul trebuie să ţină cumpănă dreaptă\nşi atât!\nDragoş, ca o justificare, continuă mai viu:\n– Desigur, dar vedeţi dumneavoastră, suntem de-abia la Crăciun şi marea\nmajoritate a oamenilor nu mai au porumb... E îngrozitor! Gândiţi-vă ce vor face\nnenorociţii până în toamna viitoare? Sunt siliţi să cerşească pur şi simplu. Ce-a\nfost azi aici, la domnul Iuga, o jale... Zeci de femei şi de bărbaţi să se milogească\npentru porumb, numai pentru porumb, şi să se îndatoreze peste puterile lor. Şi\nce-a fost aici e pretutindeni, dacă nu şi mai rău...\nColonelul Ştefănescu îşi redobândi încrederea şi-l întrerupse, adresându-se\nprefectului:\n– Vasăzică întocmai ce afirmam eu, iubite domnule prefect!\nExact! Oamenii nu se ajung, şi murmură, şi se agită, şi ameninţă.\nAsta nu e anarhie, pentru Dumnezeu, domnilor?... Şi încă am avut un an mai\nbunişor, de s-au făcut de toate, potrivit. Închipuiţi-vă, însă, dumneavoastră ce s-\nar întâmpla dac-ar da Dumnezeu o secetă sau altă pacoste! Ei, ce să vă mai spun,\ncred că ţăranii s-ar năpusti, fără multă vorbă, la hambarele boierilor, dacă nu şi\nmai rău!",
  "Boerescu era încurcat mai ales din pricina lui Titu Herdelea, care s-ar putea să\nbată toba pe la Bucureşti ce-a auzit în judeţul lui şi să-i scoată faima că e prefect\nslab. Se gândea la o replică zdrobitoare, nu-i venea nimic în minte şi se enerva.\nÎntre timp, Miron Iuga observă liniştit:\n– Toate astea sunt efectele demagogiei deşănţate ce se face la oraşe. De acolo\nporneşte răul şi se propagă nemulţumirea ţăranilor şi spiritul de dezordine. Când\noamenii pretinşi serioşi proclamă că ţăranii nu pot trăi fiindcă n-au pământ, cum\nsă nu ceară ţăranul pământ şi cum să mai respecte învoielile? Aici e buba.\n– Coane Miroane, vorbişi din inima mea! strigă colonelul, ţăranul şade la\ncârciumă, îşi bea acolo toată munca şi pe urmă se vaită că nu se ajunge...\nÎnvăţătorul nu se putu opri să nu zică:\n– Adevărat, sunt mulţi beţivi, dar nu...\nPensionarul nu-i dădu voie să sfârşească şi continuă:\n– Toţi sunt îndărătnici şi lacomi, domnule! De aceea trebuie o mână de fier să-i\ndezmeticească, altfel...\nPrefectul întrerupse batjocoritor, parcă şi-ar fi găsit replica definitivă:",
  "– Dumneata vrei un guvern care să-ţi dădăcească ţăranii, colonele! Ei, bată-te să\nte bată! De ce nu spuneai?... Ai văzut ce cere dumnealui de la guvern, domnule\nHerdelea? Ia să scrii asta la Drapelul, să-şi dea seama şi cei mai mari câte de\ntoate ni se cer nouă, care îi reprezentăm!\nTitu Herdelea surâse înţelegător, iar prefectul trase cu ochiul.\nAtunci însă doamna Pintea dădu semnalul plecării la care se ralie îndată şi soţia\nprefectului. Grigore şi Miron zadarnic mai încercară să se împotrivească. În\ncâteva minute toţi oaspeţii, spăimântaţi că orele sunt aproape patru, se ridicară.\nSe ivi totuşi o problemă gravă, pusă de doamna Pintea însăşi: cum să facă oare\ncu cei trei copii ai ei pe care îi culcase îndată după cină şi acuma dormeau duşi?\nÎi era milă să-i scoale şi frică să nu se îmbolnăvească ieşind, încălziţi, în gerul de\nafară. Toată lumea luă parte la dezbatere cu diferite soluţii. Grigore hotărî să\nrămâie şi soţii Pintea să doarmă aici, iar mâine vor trece la Lespezi unde au stat\nşi vor mai sta destul. Au la dispoziţie o cameră bună chiar alături de a copiilor,\ncare e lângă a Nadinei, aşa că vor fi ca acasă...\nDupă ce, încetul cu încetul, musafirii se risipiră şi Miron Iuga se retrase în\nvechiul conac, cei rămaşi se suiră împreună la etaj.\nÎn hol mai stătură de vorbă câteva minute, apoi se despărţiră. Soţii Pintea, cu\nprecauţia necesară, îşi aruncară ochii în odaia copiilor înainte de-a se retrage în\nodaia lor. Titu Herdelea şi Brumaru, ale căror camere erau alăturate şi dincolo de\ndeschizătura mare a verandei cu geamlâc albastru de deasupra intrării principale,\ntrecură de asemenea la culcare. Cum prin geamlâcul verandei pătrundea lumina\nlunii pline, Titu se opri un moment în mijlocul holului şi de acolo, întorcându-se\nspre Nadina şi Grigore, zise melancolic, cum şade bine unui poet:\n– Ce noapte divină!",
  "Nadina deschisese uşa iatacului ei. În lumina palidă a candelei se vedea patul\nmare, alb şi cald, cu portretul ei deasupra. Grigore întrebă încet:\n– Eşti mulţumită, iubirea mea?\n– M-am amuzat foarte, foarte bine, murmură Nadina şi, după o mică pauză, abia\nstăpânindu-şi moleşeala, adăugă: Dar acuma sunt aşa de obosită că...\nBărbatul o privea. Îi era milă de extenuarea ei vădită. Îi şopti blând:\n– Ai dansat prea mult... Ce are a face! Bine că eşti mulţumită...\nEu te las, inima mea! Noapte bună!\nO strânse în braţe şi-i sărută buzele fierbinţi ca flăcările.\nDesfăcându-se alene din strânsoarea lui, Nadina zâmbi:\n– Cât eşti de drăguţ că nu... Noapte bună, Grig drag!\nGrigore rămase o clipă în faţa uşii ce se închise. Auzi de jos şoapte şi paşi,",
  "servitorii care făceau puţină ordine înainte de-a se duce la odihnă. Stinse lampa\nce atârna din tavan. Razele albăstrite ale lunii se îngânau cu întunericul negru. Îşi\ncunoştea prea bine drumul prin coridorul mic şi îngust la dormitorul lui obişnuit,\naflat mai în fund, cu fereastra spre conacul vechi.\nSe dezbrăcă, se trânti pe pat. Somnul nu venea. Inima-i era plină de o bucurie\nneastâmpărată. Dorea pe Nadina cum n-o mai dorise de mult. Şi totuşi s-a retras\naici singur. Dacă ar fi insistat... Dar e mai bine aşa. Altfel ce deosebire ar fi între\niubirea lui şi a unui bădăran care nu cunoaşte decât împlinirea poftei cu orice\npreţ.\nGândurile îi alergau, se împleteau, se goneau, făureau planuri, le sfărâmau,\nstârneau speranţe... Trecuse mai bine de un ceas şi nici urmă de somn. Poate e şi\nprea cald în odaie. Se sculă, îmbrăcă un halat, aprinse o ţigară. Trebuie să se\nrăcorească puţin. Întunericul era acuma mai negru. În hol razele lunii se\nzvârcoleau neputincioase. Ajunse bâjbâind în deschizătura verandei unde erau\ncâteva fotoliuri şi mescioare. Îşi pipăi un jilţ şi se aşeză încet, cum şi venise,\nparcă i-ar fi fost teamă să nu turbure somnul celorlalţi.\nŞedea cu spatele spre peretele care-l despărţea de iubirea lui. În faţă, pieziş, prin\nsticla albastră, îl privea discul enorm, speriat şi curios al lunii. Tăcerea, mai mare\naici decât în dormitorul lui, îi făcea bine ca şi răcoarea ce-l înconjura şi-i\nmulcomea bătăile inimii. Lăsă capul înapoi pe rezemătoarea fotoliului şi închise\nochii, zicându-şi amuzat: „Ce nostim ar fi să adorm aşa!“ Din când în când însă\ntrăgea din ţigară schiţând câte un rotocol de lumină roşiatică.\nDeodată i se păru că o uşă s-a deschis şi s-a închis atât de domol, că nici nu i-a\nauzit zgomotul. Ascultă o clipă, apoi, nemaiputându-şi stăpâni răbdarea, se ridică\nbrusc în picioare.",
  "Jilţul se lovi de perete cu zgomot lânced de vată. Se uită întâi în stânga, spre\niatacul Nadinei, pe urmă în dreapta. Pe zidul dintre uşa lui Herdelea şi a lui\nBrumaru parcă tremura o umbră cenuşie în bezna completă. Grigore se apropie\nintrigat. Umbra era lipită cu braţele întredeschise. O apucă de umărul gol şi-n\naceeaşi secundă, recunoscând-o:\n– A, tu?... Credeam, că vreo servitoare...\nSimţi umărul moale, rece şi puţin jilav. Îşi smulse mâna, parcă ar fi atins o piele\nde şarpe. Cuprins de scârbă, şopti:\n– Târfă!\nApoi întoarse spatele şi porni prin întunericul îngroşat spre fund, grăbit, ca şi\ncând un val de frig ar fi ameninţat să-i îngheţe inima...\nA doua zi Raul Brumaru, mai matinal decât toţi, coborî spilcuit, fericit,\nfredonând vesel o arie nouă care făcea furori la Paris. Jos, dădu peste Grigore.\n– A, Grig?... M-ai întrecut, monşer... Credeam că voi fi cel dintâi! strigă\napropiindu-se cu mâna întinsă.\nGrigore, fără să-i observe mâna, răspunse întunecat:\n– Pleci imediat la Bucureşti!... Sania e la scară.",
  "Brumaru îngălbeni, bolborosi vorbe fără şir, se miră. Grigore insistă:\n– Ai un sfert de oră. Grăbeşte-te!\nPeste un sfert de oră Raul era îmbrăcat. Petre, care ţinea încă locul lui Ichim,\nridică biciul. Pe când porneau, din capul scării Grigore strigă:\n– Ia seama, Petre, cu iepele!",
  "Capitotul V – FRIGURI",
  "1\nToată lumea regretă a doua zi plecarea subită a lui Brumaru, o comoară de bună\ndispoziţie. Totuşi lipsa lui nu împiedică să domnească o veselie atât de deplină,\ncă doamna Pintea, văzând că soţul ei se întinde la conversaţie cu Miron Iuga şi\ncu Titu, trebui să fie energică:\n– Aidem să plecăm, Alexandre dragă, altfel ne apucă aici a doua noapte!\nNadina, ca să ia niţel aer şi să se mai dezmorţească, îi însoţi până la Lespezi. Se\nîntoarse târziu, tocmai la masă.\nDupă programul stabilit, ziua a doua de Crăciun urmau să o petreacă toţi la\nGogu. Bătrânul Iuga avea să rămâie singur; el nu-şi schimbă obiceiurile de-a nu\nse mişca de acasă în zilele de sărbători.\nAcuma însă Grigore anunţă că nici el nu se va putea duce, fiindcă trebuie să se\nrepeadă negreşit până la Piteşti, unde a fost chemat de nişte afaceri foarte\nimportante şi care nu suferă amânare.\nTitu Herdelea se bucură că va întovărăşi singur pe Nadina, deşi ea părea cam\nplictisită. La Lespezi, unde au fost opriţi şi la cină, s-a plâns de bărbatul ei,\nspunând că sensibilitatea firească îi e maltratată în căsnicia asta în fiece moment.\nSpre seară s-a mai înviorat, iar la întoarcere a fost drăguţă şi veselă, a ciripit tot\ntimpul, a râs de glumele lui Titu, a oprit sania ca să admire luna şi a lălăit felurite\ncântece franţuzeşti cu glasul aburit de ger.",
  "Nadina într-adevăr se simţea într-o situaţie încurcată şi nu ştia ce atitudine să\naibă din pricina lui Grigore care, fără să bage de seamă ceilalţi, nu i-a mai\nadresat nici un cuvânt, necum să-i ceară vreo explicaţie. Bănuia că Grig s-a dus\ndupă Brumaru, ca să se bată în duel. Un duel însă ar atrage după sine inevitabil\ndivorţul.\nDacă se înlătură duelul, atunci poate Grigore a găsit alt aranjament, mai puţin\nromantic. De aceea a şi vorbit ea la Gogu despre căsnicia ei într-un ton care să\njustifice orice eventualitate ulterioară...\nA treia zi de Crăciun, pe când se întorcea dintr-o plimbare pe jos, un grup de\nţărani o întâmpină în curtea conacului. Se roşi şi se enervă. Între ţărani era şi\nPetre, pe care oamenii îl luaseră socotind că are să fie ascultat cu mai multă\nbunăvoinţă, fiindcă a purtat-o cu sania. Flăcăul însă n-apucă să rostească nici trei\nvorbe că Nadina îl şi întrerupse cu asprime:\n– Ce, aţi început acuma să-mi aţineţi calea? Nu v-am spus că nu vând? Atunci ce\nmai vreţi? De ce nu mă lăsaţi în pace? Eu am venit aci să fiu liniştită, nu să...\nTrecu înainte şi urcă treptele mânioasă:\n– Atâta necuviinţă nici n-am mai pomenit!\nTânărul Herdelea o urmă speriat şi clătinând din cap. N-ar fi crezut-o capabilă de\no izbucnire aşa de energică.",
  "Ţăranii rămaseră pe loc. Se uitară unii la alţii nedumeriţi. Într-un târziu Marin\nStan, potrivindu-şi căciula, făcu glumeţ:\n– Îndrăcită muiere!\nPetre însă bombăni mohorât:\n– Apoi stai, cucoană, c-om mai vorbi noi împreună!\nDupă-masă, la Dragoş, Titu Herdelea trebui să asculte iarăşi durerile satului.\nÎn acelaşi timp, Miron Iuga discuta mai pe îndelete cu Nadina, fireşte, despre\nBabaroaga.\nÎn sfârşit duminică, a patra zi, pe înserat, sosi Grigore. Se scuză că a lipsit atâta\nvreme şi era vesel, parcă toate i-ar fi mers în plin.\nÎnainte de cină spuse Nadinei că ar dori să-i vorbească. Simţind în glasul şi în\nochii lui o vioiciune melancolică, Nadina întrebă cu un zâmbet de ispitire:\n– Vrei să mergem sus la mine?",
  "– Nu, nu! protestă bărbatul, închizându-se brusc ca în faţa unei primejdii.\nSe retraseră într-un salonaş unde Grigore zise liniştit şi simplu:\n– Iată ce-am hotărât definitiv!\nCă mâine, luni, cu acceleratul de după-amiazi, ca să aibă timp să se pregătească,\nva pleca la Bucureşti. Se va pune fără zăbavă în legătură cu un avocat şi va face\nea cererea de divorţ. Motivul l-a creat el: părăsirea domiciliului. N-a fost,\nbineînţeles, la Piteşti, unde n-avea ce căuta în zilele de sărbători, ci la Bucureşti,\nsă-şi mute toate lucrurile personale la mătuşă-sa Mariuca, văduva generalului\nConstantinescu. A făcut gestul, oricât i-a venit de greu, spre a evita scandalul. Cu\ncondiţia ca ea să nu tărăgăneze divorţul.\nAltminteri n-ar garanta că va rămânea pasiv până la capăt. Tânărul Herdelea o va\nîntovărăşi, ca să nu călătorească singură. A luat el biletele la Costeşti, aşa că n-au\ndecât să se urce în tren.\nNadina îl privise întâi intrigată, pe urmă l-a ascultat calm, cu o uşoară fluturare\nde ironie în colţurile gurii.\n– Bine! făcu la sfârşit şi ieşi urmată de aproape de Grigore.\nLa masă declară că i s-a urât şi mâine pleacă acasă. Miron încercă s-o mai\noprească. În zadar. Îl lasă însă pe Grig aici, dacă domnul Herdelea vrea să-i fie\ntovarăş de drum. Fireşte, domnul Herdelea primi cu entuziasm şi de dragul ei, şi",
  "de bucurie că poate să economisească cheltuiala de tren.\nDespărţirea se făcu în hol. Afară era un ger năprasnic. Nadina, înmănuşată şi\nîmbondorită, întinse mâna natural:\n– La revedere, Grig!\n– Adio! şopti aproape imperceptibil Grigore de-abia atingând mănuşa, parcă i-ar\nfi fost frică.\nBătrânul Miron o conduse până la uşa care rămase un răstimp deschisă, lăsând să\npătrundă înăuntru un val de aer proaspăt şi înviorător.\n– Ce femeiuşcă nostimă şi simpatică! murmură bătrânul, frecându-şi mâinile.\nPăcat că ai lăsat-o să plece aşa curând, Grigoriţă!\nCând află despre divorţ, Miron se cruci. Nu se poate! Asta e nebunie. Toate\nexplicaţiile lui Grigore fură zadarnice, mai ales că el nu-i mărturisea tocmai\nmotivul hotărâtor. Bătrânul refuză să admită, deşi nu spunea, socotind că prin\ndivorţ ar pierde speranţa de-a mai fi preferat la vânzarea Babaroagei.\n– Cred că ea e mai înţeleaptă ca tine şi nu va cere despărţirea!\nfăcu Miron Iuga.",
  "– Ar fi mai dezagreabil pentru ea! zise Grigore.",
  "2\nGerul ţinea de patru săptămâni, dinainte de Crăciun, şi nici gând să se mai\nînmoaie. Satul părea îngropat în zăpadă până-n brâu. Focul în vatră nu se putea\nstinge. Boierul Miron s-a îndurat de suferinţa oamenilor şi i-a lăsat să-şi aducă\ndin pădurea lui crengi, uscături, fără parale şi fără să-i însemne în catastife. Dar\niarna se lungea şi uscăturile, puţine în pădurea boierească. Unii începură să-şi\npuie pe foc gardurile, alţii să-şi taie pomii de prin grădini.\nDuminica următoare primăria se umplu de oameni. Primarul Pravilă, venit mai\ndevreme, a aşteptat liniştit să se adune lumea şi n-a vrut să spuie nimănui ce\nporunci are de vestit. Numai când a văzut că şi tinda e ticsită şi nici în cancelarie\nnu mai încap alţii, a început să vorbească cu glasul uşor tremurat de sfertul de\nţuică ce-l dăduse repede peste cap la Busuioc, trecând încoace, ca să-şi dreagă\nenergia. După ce se lăudă că e un om milos, că se poartă bine şi creştineşte cu\nlumea şi că acoperă multe greşeli, se plânse că totuşi Amara ar fi pe cale să\najungă satul hoţilor, fiindcă de la Crăciun n-a fost noapte să nu se întâmple vreun\nfurtişag. Arendaşul Cosma Buruiană e jecmănit ca-n codru şi e ameninţat să\nrămâie fără porumb de sămânţă.\n– Apoi ne-au omorât destul jandarmii astă-toamnă din pricina dânsului! mormăi\nSerafim Mogoş, de-l auziră toţi.\nPrimarul recunoscu, dar scuză pe arendaş, că a despăgubit pe toţi anchetaţii de\natunci, deşi n-ar fi fost obligat. Leonte Orbişor strigă din tindă:\n– Numai că bătaia nu se-ntoarce, dom’ primar!",
  "Cosma Buruiană, totuşi, n-a reclamat ca să nu mai afle boierul cel mare şi să iasă\niarăşi pacoste pe oameni. De vreo săptămână răufăcătorii dau târcoale şi pe la\ncurtea boierului Miron. Şi încă boierii ca boierii, că omul ciupeşte de la boier şi\nzice că nu-i păcat, că tot din munca lui vine. Dar s-a furat şi de la oameni,\ncutăruia o găină, cutăruia porumb... Părintelui Nicodim, barem, ştie tot satul,\nacum trei zile i-au luat toată carnea de la doi porci tăiaţi de Crăciun. Ginerele\ndumnealui, Filip Ilioasa, e de faţă; să spuie dacă e adevărat!... Primarul făcu o\npauză, ca să dea răgaz ginerelui să răspundă. Filip, greoi şi tihnit, se scormoni,\ntuşi, dădu din cap, pregătindu-se să dojenească mai aspru pe ticăloşii care au\npăgubit pe însuşi slujitorul bisericii. Până să deschidă el gura, Ignat Cercel zise\nîn doi peri:\n– Cine fură fură de la cine are... Că de la alde mine ce să fure? Sărăcia? Câţiva\nrâseră, şi în cancelarie, şi mai cu seamă în tindă.\nPrimarul se supără:\n– Lasă gluma, Ignate, că nu v-am strâns eu aci pentru glume, să ştii!\n– Nu-i glumă, dom’ primar! făcu ţăranul, reluându-şi glasul umil obişnuit. Că\nporcul mi l-a luat perceptorul la bir, porumb n-avem, lemne n-avem şi-mi ţipă\ncopiii toată ziua de foame şi de frig...\n– Nu mai putem, oameni buni! strigă deodată şi Leonte Orbişor, încurajat parcă.\nDin iarna asta nu-i chip să ieşim. Ori murim, ori...",
  "– Aşa-i, aşa-i! întăriră mai multe glasuri în tindă. Murim!\nDin vălmăşag se desprinse mai clar o voce ascuţită:\n– De trei zile n-am băgat nimica-n gură, de nici nu ştiu cum mă mai ţin pe\npicioare, uite asta mi-e crucea!\nPrimarul, ca să-şi redobândească autoritatea, răcni mânios:\n– Ho!... Ho!... Destul! şi, potolindu-se puţin zgomotul, urmă iarăşi mai blând:\nSărăcie este, c-o vedem, şi foame berechet, n-am ce zice. Dar aşa mâine ai să-mi\npui mâna-n beregată, că ţi-e foame.\nSe poate?\n– Apoi, da, făcu glasul ascuţit de adineaori cu un ton care putea fi şi afirmativ, şi\nnegativ.\nEra Melente Heruvimu, înalt, supt, cu faţa galbenă, parc-ar fi fost bolnav de\nlingoare, şi cu nişte ochi negri, aprinşi de disperare.\nAvea acasă trei copii şi o nevastă care zăcea de astă-toamnă de nici nu trăia, nici\nnu murea.",
  "Pravilă primi răspunsul în înţelesul bun şi, reluând firul de unde se încurcase,\ndeclară că de azi încolo el se spală pe mâini şi va da pe mâna jandarmilor orice\nnelegiuire, să descopere ei pe făptaşi şi să facă ordine în sat. Serafim Mogoş iar\nmormăi, ca şi când ar fi avut un spin în inimă:\n– Că nici jandarmii nu-s puşi să batjocorească şi să chinuiască degeaba pe\noameni!\n– Dar şi oamenii să fie de omenie, Serafime! replică primarul energic. Şi, de\naltfel, continuă către ceilalţi, eu am isprăvit de spus.\nSă mai spuneţi şi dumneavoastră ce ştiţi şi cum socotiţi. Numai pe urmă să nu\nzică nimeni că-s om rău şi că n-a ştiut!\nPorniră mai mulţi deodată să vorbească, fiecare despre altceva.\nPetre Petre, care stătea lângă Nicolae Dragoş, strigă milităreşte:\n– Staţi, oameni buni! Unul câte unul să spuie ce vrea, ca să ne putem înţelege ca\noamenii!\nÎncepu Luca Talabă fără a zăbovi însă cu nici un cuvânt asupra grijilor\nprimarului, ci ocupându-se îndată de Babaroaga, care nu-l lăsa pe el să doarmă.\nIarna, oricât de grea, trece ca părerea, ca mâine se desprimăvărează şi vin\nmuncile:",
  "– Ce facem, măi oameni? Stăm aşa cu braţele încrucişate şi ne uităm cum o ia\ngrecul?... Cucoana ne prosteşte cu vorba, ba ne şi ocărăşte când o luăm mai de\nscurt. Apoi dacă stăm şi nu ne mişcăm, să nu se mai vaite nimeni de sărăcie, că\nsărăcia are să ne mănânce capul!\nPetre socoti trebuincios să comunice o lămurire care complica lucrurile, anume\ncă cuconiţa se desparte de cuconul Grigoriţă. I-a spus Marioara Irinii, nepoata\nbucătăresei de la curte. Aşa că cine ştie când şi cum va mai veni cuconiţa pe-aici,\nca să mai poată vorbi cu dumneaei.\nVestea aceasta încurcă mai rău limbile. Se încinse o gălăgie ca la cârciumă.\nImputările se îngroşau. Trifon Guju, mai încruntat şi cu glas mai ursuz ca\ntotdeauna, aruncă în obraz primarului că până mai deunăzi şi el a spus că nu-i\nbine ce face Luca, iar azi o întoarce pentru că simte rost de chilipir. Pravilă se\nroşi, răcni, se dezvinovăţi, dar Toader Strâmbu îi acoperi glasul, strigând din\ntindă:\n– Decât să umblaţi împotriva sărăcimii, mai bine ne-am duce cu toţii la boierii\ncei mari să-i rugăm să împartă moşia la oameni, dacă tot nu-i mai trebuieşte\ncucoanei şi o leapădă!\n– Uite-aşa, da! aprobă ascuţit Leonte Orbişor. Asta-i vorbă înţeleaptă!\nÎn mijlocul vălmăşagului stârnit se auzi iar glasul lui Trifon Guju, mai\npătrunzător:\n– Ne ducem şi până la vodă să ne facă dreptate!",
  "Primarul se răcorise răcnind; continuă deci mai liniştit şi chiar cu o undă de\nbatjocură:\n– Măi oameni, măi oameni, de ce vorbiţi voi numai prostii? C-altminteri parc-aţi\nfi oameni de treabă ca toţi oamenii! Unde-aţi mai pomenit voi ca un boier să-şi\narunce moşia cum arunci gunoiul? Că Trifon ăsta, care pălăvrăgeşte, nu ţi-ar da o\ncoajă de mămăligă, dreptu-i că nici n-are, ş-ar vrea ca alţii să-i dea lui o moşie\nîntreagă: „Na, măi Trifoane, bagă plugul!...“ Iacă, sunt şi eu om în toată firea,\ndar d-astea n-am pomenit. Şi nici dumnealor, nici Luca, şi doar a fost primar\nînaintea mea, nici Filip, nici moş Dragoş, nici moş Lupu, măcar că-i mai bătrân\nca toţi... Numai bărbaţi de omenie, şi n-au pomenit!\n– Apoi cine are de toate nu mai aude nimic, dar cine n-are nimic ascultă la toate\nşi trage nădejde! se tângui Ignat Cercel. C-altfel am pieri sau cine ştie ce am mai\nface.\n– Rău, Ignate! Foarte rău! se înflăcără iarăşi primarul. Omul zdravăn pune\numărul şi scoate carul din şanţ, nu stă să i-l scoată alţii.\n– Muncim, slavă Domnului, până ne crapă ochii şi tot degeaba!\nbombăni Melente Heruvimu, amărât.\n– Negreşit, Melente, trebuie să muncim, că d-aia suntem oameni şi nu hoţi! urmă\nPravilă grav, adăugând îndată cu alt glas: Dar văd că una am vorbit eu şi la altele\naţi ajuns voi. Acu nu-i nimica, numai să ştiţi că de aci înainte eu nu mai acopăr",
  "pe nimeni, ci vă las pe seama jandarmilor!\n– D-apoi o viaţă avem, nu o sută! bufni Serafim Mogoş.\nRăspunsul lui Mogoş supără însă atât de rău pe primar, deşi fusese dat cu glas\nmai liniştit ca altele, încât izbucni:\n– Ei, ş-acu să ieşiţi afară! Că la voi vorba bună e ca ovăzul la gâşte!\nOamenii ieşiră încetinel, se mai opriră în ogradă, apoi în uliţă, grupuri-grupuri,\nchibzuind şi sfătuind.\n– Nu le vine la socoteală, cum să le vie, să asculte durerile oamenilor! zise Ignat\nCercel într-un grup mai gălăgios.\n– Vezi bine că nu, făcu şi Toader Strâmbu. Că dacă stăpânirea împarte moşia,\napoi are s-o împartă la cei săraci şi fără pământ, iar dânşii suflă a pagubă!\n– D-aia tot umblă s-o ia dânşii, ca să n-apuce stăpânirea să ne-o împartă nouă!\ncompletă mânios Trifon Guju. Dar lasă, că nici noi n-om dormi...\nPetre plecă cu fratele învăţătorului şi cu câţiva bătrâni. Ardea să aducă iar vorba\nde conul Grigoriţă, ca să spuie oamenilor cât s-a purtat de frumos cu dânsul şi\ncum deunăzi, când s-a întors de la Costeşti de dusese pe cuconiţa la gară, după\nce l-a ascultat din fir în păr, a chemat pe Leonte Bumbu, logofătul, şi i-a poruncit",
  "să şteargă din catastife toată datoria tătâne-său şi să-i plătească numaidecât preţul\nunei perechi de boi, nu numai a celui omorât în pădure, pe deplin.\nPomenindu-se despre despărţirea boierilor, Petre se grăbi să dea amănuntele\npuţine ce le cunoştea de la Marioara lui şi să adauge:\n– Cucoana e ţâfnoasă şi îndrăcită cum nu se mai poate, dar conul Grigoriţă, cum\nîl ştiţi, drept şi milostiv şi bun de parcă nici n-ar fi boier. Că binele ce mi l-a\nfăcut mie n-am să-l uit nici în mormânt...",
  "3\nTitu Herdelea află în tren de la Nadina vestea divorţului. Nu credea. De-abia\ncând, peste vreo zece zile, i-a confirmat-o Grigore, s-a convins. Şi a exclamat cu\nmultă părere de rău:\n– Cu toate astea, ce femeie drăguţă!\n– Prea drăguţă! a surâs Grigore.\nOricât de mult ţinea însă la Grigore Iuga şi oricât admira pe Nadina, tânărul\nHerdelea nu mai avea răgaz să se ocupe deosebit de încurcăturile lor. Se întâlnea\ndeseori cu Grigore, se ducea pe la dânsul şi mâncau câteodată împreună. Vedea\nşi pe Nadina uneori la câte-un spectacol sau la Gogu Ionescu, când era poftit la\nmasă. Altfel însă vâltoarea ziaristicii îl absorbea tot mai mult.\nSub pretexte că evenimentele politice se intensifică, Roşu îi multiplica întruna\nînsărcinările. Ca să ridice Drapelul, ambiţiosul secretar de redacţie voia să-l\ndoteze cu diferite rubrici noi şi, neavând alţi redactori docili, punea pe Herdelea\nla contribuţie, iar el, zelos, primea fără a crâcni. Aşa a devenit titularul unei\nrubrici de curiozităţi, al alteia de ecouri politico-mondene şi al cronicii teatrale,\nsingura pe care o făcea cu plăcere, fiindcă îi era drag teatrul şi acuma se putea\nduce mai des şi gratis.\nDar îndată ce s-a întors de la Amara, a avut o surpriză din partea doamnei\nAlexandrescu, gazda lui limbută şi amoroasă. Tot descosându-l cum a petrecut la",
  "ţară şi neascultându-l cu atenţie, ceea ce pe el îl cam jignea, se pomeni deodată\ncă-i zice foarte încântată:\n– Ştii că în lipsa dumitale Tanţa a fost mereu pe aici şi mereu mi-a vorbit despre\ndumneata... Ce fată, domnu’ Titu! Nici nu-ţi închipui dumneata... Numai\nMimişor a mea a mai fost ca ea, cuminte, şi frumoasă, şi deşteaptă!\nApoi, după ce îl stârni iar să povestească, peste două minute iar îl întrerupse,\nameninţându-l cochet cu degetul şi învăluindu-l în nişte priviri de complicitate:\n– Hoţomanule, hoţomanule! Mi se pare că ai pus gând rău Tănţichii noastre? Ce\nsă-ţi spun, n-ai gust prost! Fete ca Tănţica nu se găsesc pe toate potecile – şi\nfrumoasă, şi de familie bună, şi cu educaţie... De! Adevărat că şi dumneata eşti\nbăiat bine, cu un câştig bun, cu viitor mare... Aţi fi o pereche cum nu se poate\nmai potrivită, numai să dea Dumnezeu să iasă cum cred eu!\nŞi vreo jumătate de oră Titu trebui să asculte aiurit explicaţiile, combinaţiile,\nplanurile, sfaturile, îndemnurile ei într-o succesiune vertiginoasă şi ameţitoare.\nSe înfricoşă. Iubea pe Tanţa fără să-i fi trecut măcar prin minte posibilitatea\nînsurătorii, care, în situaţia lui, i s-ar fi părut cel puţin ridicolă.\nTanţa într-adevăr venea mai în fiecare după-amiazi la doamna Alexandrescu şi\nHerdelea se simţea din ce în ce mai încurcat. Ca o salvare posibilă îi licărea\nnumai o mutare subită, care să-i piarză urma. Într-o zi însă, pe când se afla la\ndoamna Alexandrescu de vorbă cu Tanţa şi tocmai când doamna Alexandrescu\nîşi căuta un pretext să-i lase singuri, fiindcă ochii verzi ai Tanţei îşi îndeseau\nimplorările drăgălaşe, se auzi deodată o timidă bătaie în uşă, după care, fără să\nmai aştepte răspuns, intră Marioara.",
  "– Vă rog să mă scuzaţi, zise ea puţin speriată mai ales observând pe Tanţa, căci\nde doamna Alexandrescu nu se jena. Venii pentru lecţie şi găsii încuiat şi...\n– E cheia în uşă, dragă Marioară! sări Titu roşindu-se şi vrând să meargă spre ea.\n– Aşa? N-am observat... Atunci trec dincolo... Scuzaţi! făcu fata dând uşor din\ncap şi retrăgându-se cu un mic surâs către Herdelea.\nCum se închise uşa, Tanţa, palidă, se sculă şi-şi luă haina să plece. Zadarnice\nfură explicaţiile îmbelşugate ale doamnei Alexandrescu.\nTanţa se declara înşelată: de ce nu i-a spus nimica despre „stârpitura“ asta care\nintră în camera lui ca la ea acasă? Plânse şi se linişti puţin, dar nu vru să mai\nrămâie. Plecă posomorâtă ca o martiră.\n– Vezi ce-mi făcuşi? îi împută pe urmă doamna Alexandrescu.\nMă aşteptam că ai s-o păţeşti odată cu lecţiile dumitale, că nu te mai astâmperi şi\nn-ai răbdare deloc... Ei, acuma ce te faci? Trebuie să fii delicat cu Tanţa, că ea e\nfoarte sensibilă şi inimoasă!\nDincolo îl aştepta altă scenă cu Marioara, pe care însă o îmbună mai repede.\nSeara, încheindu-şi bilanţul zilei, fu totuşi mulţumit. O întâmplare neprevăzută i-\na adus o soluţie. Tanţa s-a supărat, aventura s-a încheiat. A doua zi Tanţa n-a mai",
  "venit. Nici a treia. S-a isprăvit.\nEra sâmbătă, pe la începutul lui februarie. Titu Herdelea avea de scris un articol\nimportant pentru Drapelul.\nDirectivele i le-a dat însuşi Deliceanu şi, deci, ţinea enorm să se prezinte cu ceva\nexcepţional, să se convingă şi directorul că are într-însul un colaborator\nmerituos. De aceea fu vesel când doamna Alexandrescu îl anunţă că se duce cu\nJean, la părinţii lui, unde vor sta târziu şi deci să aibă grijă de casă, iar dacă iese,\nsă încuie bine şi să ascundă cheia la locul ei.\nSe dezbrăcă. Îşi puse un halat vechi şi nişte papuci ieftini, îşi pregăti câteva ţigări\nşi se aşternu pe muncă. În odăiţă făcuse călduţ. În soba de tuci duduia focul.\nAcoperi mai multe file cu o lesniciune de parcă i-ar fi dictat cineva. Gândurile i\nse înşirau ca mărgelele pe aţă. Fumul de tutun îi învăluia capul ca un nouraş de\nvată, iar pe duşumele mucurile aruncate la întâmplare punctau pauzele inspiraţiei\nlui ziaristice. Pe la cinci, când începea să se întunece, nu-i mai lipsea decât o\nîncheiere de efect. Ca să-şi scormonească avântul reciti tot articolul, mormăind\nşi cu glas câte o frază ce i se părea mai sonoră şi mai rotundă.\n„Bravo! îşi zise la urmă. Perfect! Dacă nici asta nu face senzaţie, atunci...“\nSfârşitul de efect însă tot nu-i venea. Căutându-l în rezervorul minţii, se ridică,\nluă lampa de pe noptieră şi o duse pe masă să aprindă lumina. Scoase abajurul,\napoi sticla, cu multă băgare de seamă, mereu îngândurat. Uitându-se după cutia\nde chibrituri i se păru că aude un ciocănit sfios în uşă. Până să se întoarcă, uşa se\ndeschisese.\n– Tanţa?! făcu dânsul atât de mirat, că-i fu în aceeaşi clipă ruşine de tonul\nîntrebării.",
  "Tanţa rămăsese lângă uşă, cu ochii mari asupra lui, parc-ar fi nimerit într-o casă\nstrăină.\n– Iartă-mă, Tănţico! reluă Titu dezmeticit. Uite cum mă găseşti!... Lucram,\nvoiam să fac lumină şi...\nPentru că pornise spre ea, îl opri cu un gest instinctiv şi, după câteva secunde,\nşopti:\n– Aşteptai pe cineva? Când tânărul vru să răspundă, altă întrebare îl iscodi cu un\nsurâs tulbure:\n– Nici pe mine? El tăgădui din cap.\n– Şi vezi, eu totuşi am venit! murmură ea cu o privire stranie.\nÎnfăşurată în haina de iarnă, cu blana de vulpe în jurul gâtului, cu o căciuliţă de\ncatifea înfundată pe cap, fata parcă răspândea o lumină vaporoasă în odaia ce se\nlupta cu amurgul.\n– Ai adus bucurie în camera asta mohorâtă...\nTitu Herdelea amestecase o tremurare romanţioasă în cuvinte, ceva teatral şi",
  "prefăcut, deşi inima îi era într-adevăr sinceră. Tanţa auzi numai glasul inimii şi\nse apropie cu braţele întinse, recunoscă toare:\n– N-am să te deranjez... Mă mulţumesc numai să te privesc cum scrii, să fiu aici\ncu tine...\n– În orice caz...\nGlasul lui Titu se schimbase. Apropierea ei îl turbura. Nici nu putu sfârşi. Îi\ncuprinse amândouă mâinile şi le strânse la inimă.\nApoi, fără trecere, îi scoase haina în timp ce ea însăşi îşi lepăda căciuliţa.\nÎntunericul se infiltra nesimţit în casă. Lucrurile luau înfăţişări mai rotunde, îşi\npierdeau contururile, se confundau. Numai fereastra ce dădea în curte păstra o\nculoare alburie şi în cadrul ei se îmbulzeau şi se întreceau fulgii strălucitori de\nzăpadă, ca un roi de fluturi albi în căutarea unui adăpost împotriva frigului şi\nîntunericului.\n– Unde să stăm? întrebă Titu, cuprinzându-i mijlocul. Vezi, aici la mine nici n-\navem unde să stăm împreună alături...\nTanţa purta pe faţă un surâs curat de fericire. Ei toate i se păreau acuma\nfermecătoare. Se aşeză simplu pe marginea patului, uitându-se cum Titu punea\ndouă lemne în sobă, cum întorcea cheia în broască... De-abia când el îi luă capul\nîn mâini şi o sărută pe buze mai apăsat ca altă dată, avu o tresărire şi murmură cu",
  "o imputare şovăitoare:\n– De ce-ai încuiat uşa? Întrebarea însă rămase suspendată în aerul îmbâcsit de\ntutun.\nTitu alunecase în genunchi la picioarele ei, şi-şi ascunsese obrajii în poala ei,\nîncolăcindu-i şi mângâindu-i şoldurile cu braţele. Ea se simţea mâhnită că i-a\nlăsat întrebarea fără răspuns şi începu să-şi plimbe nervos degetele prin părul lui.\nOchii el priveau în neştire jocul funigeilor în fereastră, prin creieri îi trecea\nnecontenit uşa încuiată şi gândul că trebuie să plece numaidecât. În aceeaşi\nvreme totuşi buzele ei şopteau strâns:\n– Titule drag, te rog mult, fii cuminte... foarte cuminte... Îmi promiţi ?... Promite-\nmi!\nEl se sculă brusc, ca şi cum s-ar fi trezit din vis şi zise aspru:\n– Îţi jur!... Jur!\nSe aşeză lângă ea, pe dunga patului. Jurământul li se părea acum amândurora\nexagerat. Cuvântul parcă destrămase din vraja ce se ţesea în jurul lor. Tanţa, ca o\nscuză şi un îndemn, se crezu obligată să dea lămuriri. Nu se gândise să vie pe\naici nici azi. De ce să mai vie dacă el n-o iubeşte mult, nespus de mult. Când a\nvăzut însă că Lenuţa cu Jenică au picat la ei şi au să stea cine ştie cât de târziu, a\nînţeles că trebuie să fi rămas singur şi atunci şi-a zis că el nu-şi dă seama cât îl\niubeşte ea şi de aceea nu-i preţuieşte suficient iubirea... Ce să mai asculte\naceleaşi clevetiri ale cucoanelor bătrâne când ar avea atâtea de vorbit cu el? Şi\nfiindcă de mult trebuia sa întoarcă vizita unei prietene, a ieşit repede şi...",
  "Nu se uita deloc la Titu, care ascultase fără a înţelege vorbele, şi se lipise tot mai\nstrâns de ea, auzindu-i bătăile inimii din ce în ce mai clar, simţindu-i uneori\ntresăririle trupului. Apoi, deodata, Tanţa se întrerupse, năpădită parcă de o frică\nmare, şi se ridică murmurând:\n– Acuma însă trebuie să plec... Lasă-mă, te rog, Titule drag!\nUnde mi-ai pus haina ? Titu Herdelea se spăimântă. Îl durea numai închipuirea\ncă va rămâne iarăşi singur, cu articolul neterminat, în căutarea frazei de efect.\nAcuma tot ce nu era Tanţa i se părea fără importanţă.\nNimica-n lume nu poate înlocui încântarea ce a vrăjit-o prezenţa ei în odăiţa\nnăclăită de fumul ţigărilor. În clipa aceasta tot rostul şi toată înţelepciunea lumii\nse aflau pentru dânsul în verdele cald al ochilor ei, în glasul blând şi şoptit care\npicura cuvinte misterioase, în corpul fierbinte, cu tresăriri speriate. Desperat că\nar putea-o pierde, îi aţinu calea, o îmbrăţişă şi, scufundându-şi privirea în ochii\nei, îngână răguşit:\n– Nu se poate să pleci... aşa...\nÎi fu ruşine de ce a spus, dar ea, parc-ar fi fost un ecou al inimii ei, răspunse cu\nun surâs mirat, care repeta întocmai vorbele lui.\nMâinile lui se încurcară în bluza ei subţire şi albă, prinsă în faţă cu câteva copci.\nCu acelaşi surâs mirat, Tanţa îi ajută să descheie bluza, şoptind totuşi instinctiv o\nimputare:",
  "– Lasă bluza, Titule... Nu, nu, te rog... vreau să plec...\nTitu spunea şi el ceva, cu glas uscat, fără să-şi dea seama ce.\nCuvintele lor se împreunau într-un susur de bucurie ascunsă.\nPe urmă, Tanţa rămase dreaptă, cu picioarele strânse, numai în cămaşa scurtă,\ndin sus de genunchi, lipită de corpul gol ca o apărare inutilă. Braţele ei se\nîncrucişau pe piept să ascundă sânii care, cu sfârcurile lor mici, păreau singurul\nsprijin al cămăşii gata sa alunece.\n– Mi-e frig... suspină Tanţa aproape imaterial.\nTânărul o luă în braţe ca pe un copil somnoros, o aşeză în pat şi o înveli. Acolo\nea rămase cu faţa-n sus, cu ochii în ochii lui Titu, care-i potrivea mereu\nînvelitoarea. Apoi deodată se pomeni cu el alături. Mâinile lui reci îi netezeau\nsânii împietriţi, coborau pe pântecele fierbinte. Atunci ea începu iarăşi să\nbolborosească în neştire „nu, nu, nu“, răsucindu-se înspre el şi încolăcindu-i\ngâtul cu amândouă braţele. Mai simţi un genunchi străin desfăcându-i\npicioarele...\nÎntr-un târziu se dezmetici. Titu şedea pe marginea patului, îi săruta lacrimile de\npe obraji. Îi auzi glasul:\n– Îţi pare rău, Tănţa?... Nu vreau să-ţi pară rău!",
  "Ea deschise ochii, care parcă luceau în întunericul ce umpluse odaia. Îşi legăna\ncapul pe pernă, zicând cu o dulceaţă noua în voce:\n– Nu...\nIar după un răstimp ea întrebă:\n– Acuma mă mai iubeşti ? Titu răspunse cu un val de sărutări. Îl opri cu o nouă\nîntrebare:\n– Acum crezi că te iubesc?\n– Nu m-am îndoit niciodată, făcu tânărul Herdelea. Numai tu te-ai îndoit de\niubirea mea.\n– Să nu mă mai îndoiesc? murmură Tanţa.\n– Nu! zise Titu, crâmpoţindu-i buzele.\nCând rămase singur, Titu Herdelea lăsă perdeaua şi aprinse lampa. Lumina\ngălbuie, neputincioasă, îl readuse la realitate. În cameră mai plutea parfumul\ncorpului ei, ameţitor şi misterios, precum pluteau cuvintele, gemetele şi\nzvârcolirile ei... Îşi dădu seama acuma că dragostea aceasta a luat o întorsătură",
  "plină de răspunderi. Şi tocmai când el a început să-şi croiască de-abia un rost în\nlume! O iubeşte pe Tanţa, negreşit, dar are el dreptul să-i zdrobească viaţa,\nlegând-o de destinul lui atât de puţin asigurat din toate punctele de vedere? Cum\nva fi el în stare să întreţie o soţie când întreţinerea lui în viitor e numai semne de\nîntrebare?...\nÎşi găsi îndată scuze: că el a rezistat, că Tanţa însăşi a venit, că nu orice iubire,\ncât de mare, trebuie să ajungă la ofiţerul stării civile, că şi alte cazuri... Îşi curmă\nînsă gândurile de scuză, scârbit de ele, şi-şi zise cu dojană: „Eşti un ticălos,\nTitule! Să-ţi fie ruşine!“",
  "4\nGrigore Iuga nu mai putea sta la ţară. Singurătatea îl îngrozea tot atât ca şi\nstăruinţele tatălui său să nu-şi distrugă căsnicia pentru neînţelegeri fireşti şi\ntrecătoare. Îi era ruşine şi silă să-i mărturisească adevărul. Se credea umilit în\nbărbăţia lui, că în cinci ani n-a fost în stare să inspire soţiei sale măcar respectul\nelementar să nu-l înşele chiar în propria-i casă. Totuşi nu se simţea sigur nici de\ninima lui. Se surprindea căutând scuze Nadinei, parcă iubirea lui încă n-ar fi\nmurit şi ar aştepta numai un pretext ispititor pentru a uita şi a continua. Se\ndispreţuia şi se temea de slăbiciunea lui. Cel puţin în vacarmul Bucureştilor nu\nva fi singur.\nŞi-a reluat camera în care a stat când era student la mătuşă-sa Mariuca. A găsit-o\naranjată cu o grijă meticuloasă. Văzând că-i place, mătuşă-sa îi zise încântată:\n– Îţi place, Grigoriţă?... Eu am aranjat-o. Vreau să te simţi la mine ca acasă şi să\nnu-ţi lipsească nimica, să nu regreţi că...\nTăcu. Ştia că Grigore ştie cât n-a iubit-o ea pe Nadina şi nu voia să-i pomenească\ntocmai acuma despre ea. Grigore, ca niciodată, răspunse:\n– În privinţa regretelor, fii liniştită, dragă tanti!\nTânărul Iuga ceru o întâlnire lui Gogu Ionescu. Se întâlniră a doua zi la club.\nGogu era consternat. Nu pricepea nimic. A rămas îngrozit când i-a spus Nadina.\nCum e posibil? El îi credea în cea mai dulce armonie. Nu-şi permite să se",
  "amestece şi nici să dea sfaturi în asemenea chestie gingaşă, dar... Lui i-e drag\nGrigoriţă ca un frate şi-i va fi totdeauna, indiferent de legăturile de familie.\nFireşte, Nadina e o femeie cam dificilă. Oricât obişnuieşte dânsul să fie de\nrezervat faţă de afacerile intime chiar ale rudelor, ei i-a spus de mai multe ori, ca\nunei surori, că exagerează cochetăria şi abuzează de toleranţa amabilă a\nbărbatului ei... În sfârşit, se însărcină să se intereseze, din partea lui Grigore, la\nNadina, dacă a început demersurile divorţului şi-n ce stadiu se găsesc, înţelegând\nperfect că Grigore, din moment ce a plecat din casă, n-ar mai vrea să aibă\ntratative directe cu ea pentru o mie şi unu de motive. Ziua următoare se revăzură\nîn acelaşi loc şi Gogu Ionescu îi relată amănunţit că Nadina, îndată ce s-a întors\nde la ţară, deci cu vreo zece zile în urmă, a chemat pe avocatul Olimp Stavrat şi\nl-a rugat să introducă neîntârziat cererea de despărţire. E probabil că în clipa\naceasta hârtiile se află la tribunal. Grigore îi mulţumi, transmiţând mulţumiri şi\nNadinei cu asigurarea că va accelera lucrurile cu toate stăruinţele posibile, fiind\nîn interesul amândurora să termine cât mai curând toate formalităţile şi să-şi\nrecapete libertatea.\nGrigore se duse la Baloleanu. El încă nu ştia nimic. Se miră.\nRegreta. Melania de asemenea. Îl opriră la dejun. Trebuie să rămâie. Acuma nu\nmai are pretext... Grigore se înarmase cu o cuirasă împotriva tuturor consolărilor.\nÎnainte de a trece în sufragerie din cancelaria lui somptuoasă, Baloleanu îşi luă o\nmutră oficială:\n– Vasăzică e serios şi irevocabil, Grigoriţă?\n– Bine, dragă Alexandre, dacă tu crezi că eu pot glumi cu astfel de...",
  "– Atunci am să mă ocup şi eu niţel de afacerea asta şi te asigur că vei fi divorţat\nîn minimum de timp admisibil! zise avocatul cu o siguranţă gravă, adăugând\nînsă, după câteva clipe, iarăşi jovial: Fiindcă la Palatul de justiţie sunt totdeauna\nla putere graţie modestului meu talent!\n– Sper însă că intervenţia ta nu va fi tot atât de promptă cum a fost pentru\nprietenul meu ardelean, ţi-aduci aminte? glumi Grigore Iuga.\nBaloleanu se uită perplex o fracţiune de secundă, apoi explodă cu o indignare\namicală:\n– Se poate, Grigoriţă, să-mi pomeneşti numai acuma de tânărul cela, am şi uitat\ncum îi zicea?... N-a fost vorba să vie pe la mine, să... Bine, puiule, de ce nu vine\nbăiatul?\n– Acu lasă-l pe el, că l-am băgat la Drapelul încât...\n– Aha, l-aţi şi acaparat pentru partid! râse Baloleanu. Şi tot voi ne faceţi pe noi\nsectari!\nTânărul Iuga merse cu Baloleanu la tribunal de câteva ori, ca să fie sigur. Iar\ndupă ce văzu împlinite primele formalităţi, se socoti suficient de liniştit ca să se\npoată înfăţişa la Predeleanu. Se auzea pe el însuşi declarând emfatic: „Sunt\nîndrăgostit“, şi amintirea propriului său glas îl ruşina... Numai cu Predeleanu, în\npatru ochi, a discutat despre ea, fără să-l fi întrebat. Victor părea nedumerit, dar\nnu i-a cerut nici o explicaţie... La masă şi nici mai pe urmă, Tecla n-a pomenit\ndeloc de Nadina, de altfel ca şi domnişoara Postelnicu, pe care totuşi a surprins-o\nde câteva ori privindu-l cu o curiozitate abia stăpânită. Vorbiră numai despre",
  "lucruri agreabile, nici măcar politică. Îndeosebi dezbătură pe larg numeroase\nbaluri, spectacole, recepţii şi petreceri de tot felul care agitau Bucureştii şi-i\ndădeau o culoare zvăpăiată. Predeleanu chiar observă, mai mult ca să tachineze\npe cumnată-sa:\n– Sezonul parc-ar fi comandat special pentru Olguţa, dans şi dans pretutindeni...\n– Cu petrecerile lumea îşi mai uită necazurile şi primejdiile, zise Tecla.\n– Da, dar nu ştiu dacă aţi băgat de seamă că toate dansurile au început să ia o\nalură erotică şi senzuală, încât uneori ţi-e ruşine să priveşti pe dansatori, adăugă\nVictor cu un ton mai serios.\n– De ce nu spui mai bine, moralistule, că ţie în general nu-ţi place dansul şi de\naceea îi găseşti toate defectele! replică Olga cu vioiciune, apărându-şi pasiunea.\nGrigore nu se amestecă în controversă de teamă să nu ajungă la Nadina. Discuţia\nalunecă asupra marii serbări ce o pregătea societatea filantropică „Obolul“,\npentru 19 februarie, la Teatrul Naţional. Era evenimentul monden cel mai\nimportant. Întreaga familie regală avea să fie de faţă şi toată lumea cea mai bună.\nLocurile, deşi cu preţuri fabuloase, se reţinuseră. Se întrevedea chiar necesitatea\nsă se repete spectacolul spre a putea satisface barem cererile cele mai\nsimandicoase. În program figura un fel de revistă scrisă de trei domni foarte\nspirituali, deşi din societatea înaltă, şi jucată numai de doamne şi domnişoare din\naceeaşi societate. Olga avea un rol, fireşte, de dans, şi se găsea în frigurile\ncreaţiei.",
  "Când află doamna Mariuca Constantinescu că, în sfârşit, divorţul a pornit, lăsă la\no parte discreţia şi se apucă să-i povestească nepotului câte a ştiut despre Nadina\nşi nu i le-a spus până acuma, ca să nu-l întristeze sau să-şi închipuie că vrea să-i\nstrice casa. Ea l-a prevenit de cum a auzit că vrea să se însoare cu Nadina, fireşte\ndelicat, fiindcă în cazuri d-astea orice povaţă negativă e rău venită. De fată s-a\ncunoscut ce femeie are să fie.\nNu zice nimeni, unei fete îi şade bine vioiciunea, cochetăria, flirtul\n– totuşi, cu oarecare măsură. Nadina speria lumea cumsecade pe unde umbla cu\nnebuniile ei, cu ceata de admiratori după ea.\nMăcar după ce s-a măritat să se fi potolit. Profitând de iubirea oarbă a bărbatului,\nnu s-a sfiit să-şi ia un amant din primul an de căsnicie, dacă nu din prima lună.\nAlţii au urmat în serie. Numai ea a aflat precis despre cinci, ultimul Raul\nBrumaru, cu care s-a plimbat astă-vară şi prin străinătate, nu se ştie pe ai cui\nbani, căci unii spun că Brumaru trăieşte din expediente de club, iar alţii că ar fi\nbogat şi Nadina îl toacă îngrozitor.\nGrigore încercă să-i zăgăzuiască destăinuirile. De vreme ce s-a hotărât să se\ndespartă, i-e indiferent ce face şi cu atât mai mult ce a făcut Nadina. El, pentru\nrespectul sentimentelor lui, nu vrea să-şi amintească decât lucrurile de care n-are\nnevoie să roşească.\nO fi o prostie acest fel de a privi viaţa, dar el... În zadar, tanti Mariuca nu se\npotoli până ce nu-i zugrăvi şi pe ceilalţi patru domniş ori care s-au bucurat de\ngraţiile Nadinei. Ş-apoi, în fiece zi revenea cu câte-un amănunt, cu câte o ştire\nnouă, primită caldă de la vreo prietenă binevoitoare, încât Grigore începu să se",
  "ferească a da ochii cu ea şi-l bătea gândul să se mute mai bine la un hotel, ca să-\nşi redobândească liniştea sufletească.\nDin nenorocire, pe la sfârşitul lui ianuarie sosi şi tatăl său la Bucureşti. Mariuca\nîncercă să-i servească ultimele noutăţi despre Nadina. Miron Iuga o ascultă puţin\ncu ochii mari şi pe urmă o opri sever:\n– Isprăveşte cu clevetirile, Mariuco! Nu e demn de văduva unui general român\nsă colporteze toate prostiile care, fatal, circulă pe socoteala unei femei\nfrumoase... Dar eşti şi tu ca biata nevastă-mea, fie iertată, nu degeaba aţi fost\nsurori. Voi vă închipuiţi că toate femeile trebuie să ţie coada cratiţei ori să\nîmpletească ciorapi de iarnă pentru soţii lor. Ei, s-au mai schimbat vremurile,\nMariuco!\n– Bine, dar Grigoriţă e în divorţ cu ea, Miroane! obiectă doamna Constantinescu\ndeconcertată; îi era frică de Iuga, pe care-l cunoştea foarte ciufut, cum nu i-a fost\nniciodată de generalul care fusese un om ca o bomboană şi nu ieşea din cuvântul\nei.\n– Tu te uiţi la Grigoriţă care-i copil? se miră bătrânul, fără să îngăduie fiului său\nsă-l întrerupă. Dar cine ţi-a spus ţie că o cerere de divorţ înseamnă divorţul?\nPână ce nu s-a transcris definitiv o despărţire e o simplă neînţelegere între soţi,\ndragă Mariuco!\nMiron Iuga lăsase baltă la Amara pregătirea învoielilor pentru munca\npământurilor, o chestie mai grea acum, fiindcă îi ajunsese la ureche că ţăranii\numblă să schimbe ce-a fost în trecut. Moşia Babaroaga însă nu-i mai dădea\nodihnă şi se înverşuna s-o achiziţioneze cu orice sacrificii. Proiectul de divorţ al\nlui Grigore i se părea obstacolul cel mai grav pe care trebuie neapărat, şi în\nprimul rând, să-l înlăture.",
  "Înainte de a vedea pe Nadina se hotărî totuşi să treacă pe la Dumescu, la Banca\nRomână, să schimbe numai două vorbe prealabile, discuţia în fond rămânând s-o\nfacă după ce va cunoaşte preţul şi condiţiile de plată. Grigore îl însoţi până-n faţa\nbăncii, având şi el o întrevedere cu Baloleanu. Pe drum, bătrânul se uita mereu la\nafişele şi pancartele fără număr care toate chemau lumea la diferite distracţii şi\npetreceri.\n– Aici oamenii ştiu că trăiesc bine! murmură Miron dispreţuitor. Încotro te\nîntorci numai îndemnuri la veselie şi desfrâu.\nCe le pasă?! Noi muncim, ca să poată ei să benchetuiască!\nConstantin Dumescu se lumină la faţă văzând pe Miron. Îl îmbrăţişă cu o\nefuziune care părea aproape neverosimilă pentru firea lui tăcută şi înfăţişarea-i\nînchisă. Îşi potrivi pe nas ochelarii de aur, semn de mare emoţie la el, iar ochii,\nde obicei reci, îi râdeau. După câteva minute de întrebări şi răspunsuri\nafectuoase, Miron Iuga zise:\n– Tu ai de lucru aici, dragă Costică, şi eu n-am venit să te încurc. Într-o zi d-astea\nne-om întâlni şi vom vorbi mai pe îndelete de ale noastre. Acuma nu vreau să-ţi\nrăpesc decât două-trei secunde. Uite deci ce e, Costică!\nÎi spuse. Dumescu ascultă cu multă atenţie. Iuga observă cum i se întunecă\nmereu faţa. Şi la sfârşit directorul băncii vorbi:\n– Ei bine, iubite Miroane, suntem prea vechi prieteni, ca să mă codesc a-ţi da",
  "imediat un răspuns categoric...\nRăspunsul categoric era: nu. I l-a îndulcit pe urmă cu explicaţii.\nNu e acuma momentul pentru a cumpăra pământ. Miron are destul. Harnic şi\nsănătos să fie să-l muncească. Refuzul e numai în interesul lui. Dacă nu l-ar iubi,\nl-ar împrumuta cu orice sumă, fiindcă banca se poate despăgubi oricând,\nscoţându-i în vânzare domeniul. El, Dumescu, preferă să-l mâhnească azi, decât\nsă-l lase pe drumuri mai târziu. Îşi împlineşte o datorie de adevărat prieten.\n– Apoi mă mir, Miroane, de planurile tale! Tu trăieşti pe sub pământ? Tu nu vezi\nşi n-auzi nimic? Nu simţi cum se precipită lucrurile, cum pârâie ceva?... Mâine-\npoimâine ne putem pomeni cu o expropriere generală a marii proprietăţi; ce te-ai\nface tu cu nişte sarcini atât de împovărătoare? Ideea se propagă din ce în ce mai\ninsistent. N-o judec. Constat. Paralel progresează agitaţia ţăranilor... Nu, nu, nu\ntrata chestiile astea cu dispreţ. N-o fi la tine, poate, dar agitaţia e o realitate.\nPoate chiar ea a făcut ca ideea exproprierii să se înfiripeze – nu ştiu. Şi iarăşi nu\nafirm că pericolul e iminent. Nu ştiu. Dar există. Şi în asemenea clipe nu te mai\npoţi gândi serios să cumperi moşii. Pământul a devenit o valoare îndoielnică\npână ce se vor lămuri situaţiile. Aşa că... Nu te uita la viaţa de praznic permanent\ndin Bucureşti. Asta e un semn de boală. Epidemia balurilor, şi a dansurilor, şi a\nchefurilor prevesteşte totdeauna un rău, sau îl subliniază. Faţada prea\nstrălucitoare ascunde veşnic ceva putred. O casă solidă nu paradează şi nu caută\nsă-ţi ia ochii cu faţada. Eu nu fac nici o politică şi nici măcar nu mă interesează\ncerturile lor. Dar aici, la bancă, se simte mai precis pulsul vieţii. Şi pulsul vieţii\nnoastre bate prea neregulat. Organismul are friguri, Miroane! Trebuie să fim\nprudenţ i, până vom găsi leacul!\nMiron Iuga nu era convins deloc, dar cu atât mai ofuscat. Se forţa să nu-şi arate\nnemulţumirea. Se despărţiră promiţându-şi că vor mai vorbi, că deocamdată a\nfost o luare de contact, că... Şi Miron avea siguranţă că Dumescu nu va rezista\npână la capăt.",
  "„Bietul Costică! îşi zise în cele din urmă bătrânul. Băiat bun, păcat că-i strâmt la\nminte, cum a fost de când ştiu şi-l iubesc!“ Îi trecu supărarea mai repede decât\ncredea. De fapt, nici n-ar fi trebuit să se încurce cu Dumescu înainte de a se\ndescurca cu Nadina, căci acolo e hopul cel mare. Banii îi va găsi dânsul în toată\nRomânia, numai să aibă ce să facă cu ei.\nNadina, vestită dinainte, îl aştepta. Era o nimfă. Îl primi cu drăgălăşia-i\nobişnuită, parcă nimic nu s-ar fi întâmplat de când s-au despărţit în Amara, cu o\nlună în urmă.\n– Te-aş opri la masă, papa, dar nu ştiu dacă?... îi zise îndată după ce-l introduse\nîn salonaşul ei favorit, cu un surâs nevinovat şi întrebător.\n– O, rămân cu plăcere, cu mare plăcere, Nadina! făcu Miron galant şi satisfăcut.\nAbordară chiar înainte de masă amândouă chestiile care-l interesau pe Iuga. În\nprivinţa divorţului îi propuse o împăcare, adăugând negreşit că propunerea nu e\nautorizată de Grigoriţă, dar garantând că-l va îndupleca în cazul când ea ar\nreveni. Nadina refuză zâmbind, dar ferm. Iniţiativa n-a pornit de la ea, ci de la\nGrigore. Ea ar fi continuat, deşi în multe privinţe a avut nemulţumiri.\nAcuma neînţelegerile lor au devenit publice. Toată lumea ştie că sunt în divorţ. O\nrevenire i-ar face şi ridicoli. Pe urmă azi mai poate fiecare să-şi croiască o viaţă\nnouă. Mâine poate ar fi mai greu... Miron stărui s-o convingă. Nadina îl\nîntrerupse:",
  "– Mă măguleşte insistenţa ta, papa drag... E o dovadă de iubire care mă\nînduioşează. Dar, te rog, uite... (împreună mâinile ca la rugăciune), te rog, dă-mi\ndovada supremă de iubire şi... să vorbim de altceva.\n– Despre ceea ce aş fi vrut să mai vorbesc, nici n-aş mai putea pomeni, dacă\nhotărârea ta e într-adevăr definitivă şi irevocabilă!\nmurmură bătrânul abătut. Numai după o pauză continuă: Cu noră-mea puteam\ndiscuta despre Babaroaga, cu fosta nevastă a fiului meu mi-ar fi imposibil.\nNadina râse cu dinţii fildeşii:\n– Vai, cât te înşeli, dragă papa!\nTocmai dimpotrivă. Numai cu fosta sa noră va putea discuta cu adevărat despre\nmoşie. Nu era hotărâtă să vândă şi nici n-ar fi vândut dacă rămânea cu Grigore.\nAcuma însă, imediat ce va putea dispune singură, va lichida Babaroaga. I-ar fi şi\npenibil să mai aibă afaceri chiar şi numai în vecinătatea proprietăţilor lui\nGrigore.\nAr fi fost bucuroasă să scape mai repede, dar până nu va fi divorţată nu poate\nface nimic, pentru că i-ar trebui consimţământul soţului. Într-o lună, cel mult\ndouă, formalităţile despărţirii speră să fie terminate. Atunci se va repezi la ţară,\nare conacul de la Lespezi al lui Gogu, unde poate sta, şi nu va pleca de acolo\npână nu va fi încheiat vânzarea...",
  "– Ehe, negustoreasă, nu glumă! zise bătrânul Iuga. Vom avea de furcă cu tine!\nZâmbea, glumea şi nu era deloc mulţumit. Toate încercările lui n-au izbutit să-i\nsmulgă măcar o promisiune precisă. Şireată şi abilă, Nadina îi aluneca mereu\nprintre degete ca argintul viu.\nParcă mai mult obţinuse când i-a pomenit întâia oară, la Amara.\nAtunci fusese vorba să fie preferat. Degeaba, divorţul i-a îngreuiat lupta. Tocmai\nde aceea nici el n-are să renunţe. Nu i-e frică de piedici. Pentru orice\neventualitate mai sondă vreo două bănci unde avea prieteni. N-a fost respins net\n(„să vedem, să ne consultăm, să mai discutăm“), dar considerentele lui Dumescu\ni-au fost repetate aproape cu aceleaşi cuvinte, parcă ar fi fost înţeleşi cu toţii.\nReluă conversaţiile cu Dumescu, neoficial, la mese în doi. A obţinut o\npromisiune vagă. Costică îl iubea atât de mult, că nu se putea menţine până la\nurmă în atitudinea brutală de refuz. Sperau amândoi că vor sfârşi prin a se\nconvinge: Dumescu pe Iuga să renunţe la cumpărare, Iuga pe Dumescu să-i\nînlesnească cumpă rarea.\nGrigore ştia pentru ce se zbate tatăl său. Din înfăţişarea lui şi din unele cuvinte\nce-i scăpau, înţelegea că nu e prea încântat de rezultate. Anunţase de când a sosit\ncă vrea să vază şi pe Predeleni.\nDupă vreo săptămână, se duseră împreună.\nŞi bătrânului îi plăcea familia Predeleanu. Oameni de treabă, zicea despre ei\ntotdeauna, gândindu-se în primul rând la tatăl lui Victor, cu care se cunoscuse.\nSpre exasperarea domnişoarei Postelnicu, pentru care tot interesul lumii se",
  "concentra în jurul serbării „Obolul“, peste câteva zile, s-a vorbit toată vremea\nnumai despre agricultură, fireşte, ca să fie pe placul lui Miron. Impresionat totuşi\nde „considerentele“ lui Dumescu, oricât nu era convins de seriozitatea lor, Iuga\ncăuta pretutindeni un sprijin împotriva lor şi se mohora că nu-l găsea. Şi\nPredeleanu spuse că există oarecare efervescenţă între ţărani, nu în proporţiile\ncum se colportează la Bucureşti, negreşit, dar există. La el, la Delga, după\ninformaţiile de încredere ale administratorului, ţăranii reclamă noi învoieli,\nfireşte mai favorabile lor. Proprietari şi arendaşi de prin Moldova cu care a\nvorbit, oameni ponderaţi, cunoscători ai ţărănimii, i-au zugrăvit situaţia de acolo\nmult mai îngrijorătoare.\nAsta ar denota că fenomenul e general, că aceleaşi cauze au produs aceleaşi\nefecte pe tot cuprinsul ţării. Explicaţiile nu lipsesc, se etalează chiar cu un lux de\nmotivare unde nu te aştepţi, fără a fi concludente. Ce e valabil pentru o regiune\nnu ar urma să fie necesar valabil pentru celelalte regiuni, şi totuşi este.\n– Fiindcă nu vrem să recunoaştem realitatea, Victore, interveni deodată Grigore\ncu pasiune, după ce se stăpânise îndelung, pentru a nu se contrazice cu tatăl său.\nŢăranul lucrează pretutindeni în pagubă, graţie sistemului de învoieli ce i s-a\nimpus. După fiecare an datoria a sporit, până ce azi a ajuns insuportabilă... La\nnoi, majoritatea oamenilor sunt atât de îndatoraţi că, muncind tot anul viitor, nu\nnumai că n-ar lua absolut nimic pe munca lor, dar nici nu şi-ar putea plăti\ntrecutul întreg şi ar mai rămânea împovăraţi şi pentru viitor. Faţă de asemenea\nperspective, de ce să ne mirăm că ţăranii se agită? E normal şi natural!\nMiron Iuga surâse puţin ironic de explicaţiile fiului său, apoi, ca şi când nici n-ar\nfi meritat să le ia în seamă, zise către Predeleanu:\n– Ţăranii nu stau pe roze tocmai pentru că şi proprietarii stau prost şi pentru că\ntoată agricultura românească merge anapoda!",
  "Au fost ani grei, când moşiile n-au produs nimic sau aproape, şi ţăranii totuşi nu\ns-au agitat, ci şi-au văzut de necazuri, au răbdat şi au suferit ca şi noi! Acuma,\nslavă Domnului, am avut un an oarecum normal. Cine a fost cumpănit a agonisit\nşi are cât îi trebuie, cine a lenevit şi a fost beţiv n-are. Aşa e ordinea lucrurilor de\ncând lumea şi pământul. Pot să admit eu la Amara o nemulţumire serioasă unde\nţăranii umblă forfota să cumpere moşia Nadinei, să facă concurenţă altora?...\nBuba e alta, dragii mei, orice mi-aţi spune. Buba e slăbiciunea guvernului, care\ntolerează demagogia tuturor neisprăviţilor erijaţi în apărătorii ţărănimii. Ia să-i\napuce niţel de guler guvernul pe toţi domnişorii cuprinşi de dragoste subită şi\nsuspectă pentru bieţii ţărani şi să umple temniţele cu dânşii, să vezi cum va\ndispare imediat toată agitaţia ţăranilor.\n– Evident că opoziţia profită de neputinţa guvernului, pe care-l preocupă micile\nşi eternele disensiuni personale, aprobă Victor.\nNu mai puţin vinovată e însă opoziţia când recurge la astfel de agitaţii neleale!\n– Nu neleale, domnule! strigă Miron, aprinzându-se. Zi criminale! Ce e mai\ncriminal decât să aţâţi poftele unei mulţimi lacome? Şi ei asta fac! Promit averea\nnoastră ţăranilor, ca să stârnească duşmănie între noi şi ţărani. Ce le pasă lor dacă\nastfel se dă foc ţării? Pentru ei nu există interesul ţării, ci numai interesul\npartidului lor. Sunt stăpânii oraşelor, care ne exploatează cum vor.\nNu le ajunge. Pe noi nu ne-au putut subjuga nici prin băncile şi creditele lor, nici\nprin industria lor. Numai noi le mai rezistăm.\nŞi, pentru că n-au izbutit să ne doboare altfel, iată-i apărătorii ţăranilor împotriva\nnoastră, ei care n-au trecut bariera oraşelor lor de frică să nu-şi mânjească\nghetele. Vor să împartă pământurile noastre ţăranilor, dar nu se gândesc să\nîmpartă cu nimeni beneficiile fabricilor şi băncilor lor. În fond vor să decapiteze",
  "pe ţărani, omorându-ne pe noi, căci turma ţărănească fără păstori va fi pe urmă\ncomplet la cheremul lor... Te revoltă şi te indignează, mai ales când vezi că noi,\ncei condamnaţi la moarte, stăm şi ne ţinem de cancanurile şefiei, de intrigile\nremanierii şi de toate fleacurile!...\nPentru a tempera puţin atmosfera ce o crease izbucnirea bătrânului, Grigore făcu\nzâmbind:\n– Nici nu mi-aş fi închipuit, tată, că te poate pasiona atât de mult politica!\n– Crima nu e politică, Grigoriţă! răspunse Miron potolit, dându-şi şi el seama că\na exagerat o discuţie de masă. Crima e crimă. Ce fac ei nu e politică, e crimă.\n– Sunt lipsiţi de orice scrupule, adevărat, observă şi Predeleanu tocmai ca să\nnetezească asperităţile. O revoluţie în ţara românească, numai ei ar fi capabili să\nfacă, dacă ar fi în interesul partidului lor...\nCu concursul doamnei Predeleanu veni rândul unor subiecte mai blajine şi, spre\nfericirea domnişoarei Olga, ajunseră şi la marele eveniment al serbării\n„Obolului“. După un răstimp bătrânul şi aci găsi prilej de obiecţie:\n– Nu zic de „Obolul“, care poate serveşte într-adevăr scopuri bune. Dar, în\ngeneral, se abuzează de lux şi de veselie în Bucureşti.\nÎţi face impresia unei destrăbălări uriaşe. Cum se potriveşte asta cu temerile de\nagitaţii de la ţară, nu ştiu. Puţină decenţă n-ar strica.",
  "Fireşte, tot guvernul ar trebui să puie frâu. Lumea poate fi inconştientă, guvernul\nnu. Ţăranii care ar vedea cheful monstru permanent de aici ce-ar zice? Ei n-au de\nmămăligă şi boierii nu-şi încap în piele de petreceri!\nÎşi luă seama, râse prietenos şi şterse efectul de dojană. Până la urmă fu aşa de\ndrăguţ, că Olga, care se speriase întâi de gravitatea lui rece, îndrăzni să-l\npoftească la serbare, s-o vază cum dansează. Miron zise surâzător:\n– Îmi pare rău, frumoasă domnişoară, că n-am să te pot admira. Pe mine mă\naşteaptă la ţară alt spectacol, mai puţin vesel, care nu suferă amânări. Dar las pe\nGrigoriţă să te aplaude şi din partea mea!\nGrigore n-a lipsit, fireşte, de la marea serbare, cum n-a lipsit nimeni din cei ce\nalcătuiau înalta societate. Era sala cea mai elegantă ce a pomenit vreodată\nTeatrul Naţional. Până şi la galerie, la locurile numerotate, stăteau posesori de\nnume respectabile.\nUnele doamne din comitetul societăţii, alergând de ici-colo, aferate, şopteau\nfericite prietenilor, în treacăt:\n– Seara asta va fi înscrisă cu litere de aur în analele României!\nÎnainte de a se ridica cortina, Grigore, întorcând capul întâmplă tor, văzu în\nfotoliul din spatele său pe Titu Herdelea.",
  "– Ei, bată-te! Ce cauţi aici între ciocoi? îi zise cu bucurie. Ne vedem în antract!\nTitu era oficial, pentru cronica teatrală. Se gătise cu hainele cele negre şi totuşi\nse cam ruşină la început cu ele între atâtea fracuri. Îşi recăpătă încrederea văzând\nşi pe ceilalţi colegi de cronică dramatică la fel, ba unii în sacouri de purtare, ca o\ndemonstraţ ie că ei sunt aici la datorie, nu la petrecere.\nSenzaţia serii a fost Nadina în Dansul apaşilor, ultima noutate pariziană.\nPartenerul ei era Raul Brumaru. Au dansat cu atâta brio, că au fost obligaţi să\nbiseze după insistenţele tumultuoase ale selectei asistenţe. Tânărul Herdelea nu\ns-a entuziasmat peste măsură. Era frumoasă „doamna Nadina“, cum îi zicea el\nacuma, şi juca graţios, dar i-ar fi stat parcă mai bine un dans mai puţin prăpăstios\nşi mai demn de ea. A observat de curiozitate pe Grigore în timpul cât Nadina se\nînvârtise pe scenă cu Raul. Grigore privea, ca orice spectator străin, fără să\nclipească... Lui Titu i-a plăcut mai mult o domnişoară drăgălaşă într-un fel de\nsuită de dansuri româneşti. Nu ştia cine o fi, căci nu se îndurase să cumpere\nprogram, vânzătoarele fiind cucoane mari, care pretindeau cine ştie ce sume în\nfolosul societăţii lor.\nÎn antract se întâlni cu Grigore Iuga şi se retraseră într-un colţ al vestibulului să\nfumeze o ţigară. Titu era încântat şi căuta să-l convingă pe Grigore, parcă l-ar fi\nbănuit de altă părere, că iată, lumea bună a aranjat un spectacol foarte drăguţ şi\nîn româneşte, ceea ce dovedeşte câtă dreptate au avut studenţii când au protestat\nsă nu se mai zbenguiască în limbi străine. Şi ca să-şi sublinieze mai mult ideea,\nvru să releveze în special pe domnişoara care a jucat româneşte şi căreia regretă\ncă nu-i ştie numele s-o laude la Drapelul în darea lui de seamă.\n– Se poate să nu recunoşti pe domnişoara Olga Postelnicu, onorate domn? zise\nGrigore cu un reproş glumeţ. Pe cumnata lui Predeleanu? Victor Predeleanu se\napropia de ei în clipa aceea. Grigore îl denunţă:",
  "– Uite-l! N-a recunoscut pe Olga... Nu ştia cine e domnişoara care i-a plăcut mai\nmult din tot spectacolul şi pe care vrea s-o laude la gazetă.\n– Olguţa are să fie fericită, domnule Herdelea!... Nu face nimic că n-ai\nrecunoscut-o. Asta înseamnă doar că trebuie să mai pofteşti pe la noi, ca să nu ne\nuiţi! făcu Victor strângându-le mâna.\nDisecară pe interpreţi amănunţit, sărind însă cu toţii pe Nadina şi pe Brumaru. Pe\ncând criticau şi lăudau de zor, năvăli la dânşii Gogu Ionescu, asudat de\nentuziasm, strălucitor şi răguşit, întrebâ nd frenetic, cum întreba pe toată lumea:\n– Ei, ce ziceţi de Nadina cu Raul?... Au fost formidabili!... Au un talent\nfenomenal!... Dar succesul? S-a cutremurat sala şi policandrul începuse să\nbalanseze în tavan de clocotul aplauzelor...\nObservând încurcătura pe feţele celor trei, îşi dădu brusc seama c-a făcut o gafă.\nVru s-o dreagă cu orice preţ. Şi, după o mică pauză, continuă cu acelaşi glas\nvijelios:\n– Dar de sezonul ăsta extraordinar ce ziceţi?... Copleşitor, nu? N-am pomenit de\ncând sunt atâtea dansuri şi petreceri ca în iarna asta... Şi eu, care trebuie să merg\npretutindeni, fiindcă Nadina...\nSe întrerupse. Iar a pomenit de Nadina. Altă gafă. Are ghinion.\nÎşi pierdu însufleţirea. Adăugă ştergându-şi fruntea, cu un suspin:",
  "– Pe mine mă oboseşte, ce să spun... Parc-a înnebunit toată lumea!",
  "5\nIon Pravilă nu se putea amesteca făţiş între oamenii care umblau pentru\nBabaroaga. Îi era frică de boierul Miron că va prinde de veste şi nu numai că-l\nscoate din primărie, dar cine ştie ce rău îi mai face, de să nu mai aibă trai în sat.\nBun suflet boierul, nici vorbă, dacă nu-i ieşi din porunci. Pravilă a tras destule\nfoloase fiind supus şi credincios. Totuşi, nu-l răbda inima să stea molcom.\nI-ar prinde şi lui bine o halcă de pământ. Prilejul de acum nu se întâlneşte de\nmulte ori. Când află că boierul bătrân s-a dus la Bucureşti, desigur pentru moşia\ncucoanei, a chemat pe Luca Talabă şi s-au înţeles să plece şi oamenii să mai\nstăruiască la cucoană, iar dacă n-or face nici o ispravă cu dânsa, să se plângă\ncelor mai mari, că doar şi prin alte părţi au fost înlesniţi ţăranii să cumpere moşii\nşi să le împartă între ei, ba chiar odată, pe când era Luca primar, a venit şi un\nordin de la minister ca oamenii să fie povăţuiţi a se întovărăşi pentru cumpărări\nde moşii, făgăduindu-li-se tot sprijinul autorităţilor. Bine ar fi să poată merge cât\nmai mulţi, ca să vază boierii că întreg norodul cere pământ, deşi cheltuiala e\nmare şi oamenii greu o să-şi rupă din sărăcie. Primarul, cu toată zgârcenia-i\ncunoscută, se oferi să plătească el cheltuiala unuia mai sărac şi anume lui Petrică\nal Smarandei, care le va fi de mult ajutor în Bucureşti, unde a stat trei ani în\narmată.\nÎndată ce se întoarse Miron Iuga la Amara, oamenii porniră la Burdea şi se suiră\nîn tren. Erau şapte. Sosiră în Bucureşti dimineaţa şi nimeriră tocmai bine spre\namiazi în strada Argintari. O domnişoară cu şorţ alb îi întâmpină în capul scării\nşi le spuse că cucoana de-abia acuma se scoală, c-a avut petrecere mare azi-\nnoapte, şi să aştepte afară, adică pe stradă, până-i va chema. Aşteptară pe trotuar,\nliniştiţi. Ce altă treabă au şi de ce-au venit?... Într-un târziu altă domnişoară îi\nstrigă înăuntru, supraveghindu-i să se şteargă bine pe picioare. Cucoana era\nveselă, le-a vorbit frumos, i-a lăsat şi pe ei să vorbească, dar, până la urmă, i-a\nfăcut să înţeleagă că ea va vinde cui dă mai mult şi numără toţi banii. Petre, mai\nîndrăzneţ, îi spuse:",
  "– De, coniţă, noi am cheltuit şi-am venit atâta cale, c-am socotit că\ndumneavoastră, inimă bună, o să vă fie milă de noi şi-o să ne vindeţi mai lesne,\ncă...\nNadina întoarse ochii spre el cu mirare. Recunoscu pe vizitiul de odinioară. Îl\nprivi lung, să-l domine. Petre îi înfruntă privirea, simplu, ca şi când ar fi zis că el\nnu se sperie de o muiere, fie şi boierească. Apoi Nadina răspunse puţin\ndispreţuitor:\n– Crezi că pentru ochii voştri am să-mi risipesc averea? Nu, băiete, şi nu, oameni\nbuni! Eu vând moşia, ca să iau bani în schimb, nu ca să fac pomană altora.\nPomană poate să facă statul, dacă vrea...\nÎn colţul străzii, ţăranii se opriră şi se sfătuiră până ce îi pătrunse frigul la os.\nPorniră prin viforniţa ce se înverşuna spre Gura Moşilor, unde Petre avea un\ncunoscut bun, de la Costeşti, care ţinea un han şi care-i va găzdui mai ieftin.\nÎmbucară din merindele de acasă şi iar se sfătuiră până târziu noaptea, în odaia\nde lângă bucătărie ce le-o dăduse hangiul. Şi a doua zi, cum se lumină, se\ncărăbăniră la Ministerul Domeniilor. Trebuiră să aştepte în curte. „Numai după\nunsprezece e voie să intre publicul“, le-a strigat, printre gratiile uşii, un glas cu\nbarba neagră. Mai veniră şi alţi oameni, de prin alte părţi, tot cu necazuri,\nînfriguraţi şi înfricoşaţi ca şi dânşii. Când s-a deschis poarta, s-au îmbulzit\nînăuntru. Portarul, scund, urâcios şi cu barba până-n brâu, i-a oprit:\n– Încet, hăi, c-aici nu e teatru!... Ce poftiţi şi pe cine căutaţi? Începură respectuos\nsă-i povestească durerea lor. Satisfăcut, portarul se înmuie şi nu-i ascultă până la\ncapăt:",
  "– Domnul ministru încă n-a venit... Poate să vie mai târziu...\nMai staţi pe aici să vă încălziţi niţel...\nStătură. Peste vreun ceas portarul îi vesti că domnul ministru nu mai vine azi.\nMâine. Se întoarseră la han şi se mai sfătuiră.\nZiua următoare avură noroc. Portarul îi trimise sus: a venit domnul ministru.\nRătăciră pe coridoare, ajunseră într-o cancelarie cu lume multă şi căldură mare.\nUn domn tânăr, pudrat şi zâmbitor, îi primi foarte prietenos:\n– Ei, fraţilor, ce-i cu voi? Ce vă aduce pe aici tocmai de unde?...\nDin Argeş... Da...\nLupu Chiriţoiu începu povestea de departe, cu înflorituri.\nDomnul nu-şi pierdu deloc răbdarea, dar când bănui despre ce e vorba, îl\nîntrerupse:\n– A, moşie de vânzare... Am înţeles. Staţi niţel.\nApăsă pe un buton, scrise două rânduri pe un bilet şi-l dădu unui aprod ce",
  "intrase, continuând:\n– Uite, fraţilor! Domnul ministru are de lucru mult şi nu poate sta de vorbă cu\nvoi... Dar vă trimit la un domn care are putere de la domnul ministru să rezolve\nchestiile astea, aşa că dumnealui o să vă facă dreptate. Aşa, fraţilor!... Aprod, să-\ni duci la domnul director general...\nSe ţinură gaia după aprod pe diferite coridoare, până se pomeniră în faţa unui\ndomn bătrân, chel şi ursuz, care-i lăsă să-şi spuie toată povestea din fir în păr. Pe\nurmă îi întrebă dojenitor:\n– Vreţi să cumpăraţi moşia cucoanei, ori vreţi s-o luaţi cu japca?\n– Ba noi... încercă să protesteze Luca Talabă.\n– Să taci acuma! se răsti directorul. Aţi vorbit destul. V-am ascultat... Ministerul\nn-are dreptul şi calitatea să intervie în tranzacţiile dintre vânzătorul unei\nproprietăţi agricole şi amatorii de a cumpăra, afară de anume cazuri prevăzute de\nlege, iar aici nu e cazul. V-aţi învăţat să umblaţi cu jalbe nedrepte în loc să vă\nînvoiţi cu boierii voştri şi să fiţi oameni de omenie. Ba acuma v-a mai intrat în\ncap să cereţi şi pământurile boierilor pe preţuri de batjocură, ori chiar de\npomană. Aţi ajuns să nu vă mai cunoaşteţi lungul nasului... Potoliţi-vă, măi\noameni, ascultaţi de boieri şi munciţi! Fiţi harnici şi nu vă luaţi după îndemnurile\nrele! Voi sunteţi talpa ţării, voi...\nLuca Talabă, care din toate vorbele ce le auzea înţelegea numai că se duce\nBabaroaga şi că toate alergăturile şi cheltuielile lor au fost zadarnice, nu se mai\nstăpâni şi izbucni deodată dârz:",
  "– Apoi, domnule, de ce să ne ia alţii pământul...\nNu avu răgaz să isprăvească. Directorul general sări în picioare, cu faţa şi chelia\nparcă i-ar fi turnat o călimară cu cerneală roşie în creştetul capului, răcnind:\n– Taci din gură, obraznicule! Să taci, că imediat te trimit la poliţie să-ţi înmoaie\noasele, nemernicule!... Eu îmi sfarm pieptul şi-mi pierd vremea să-i învăţ şi să-i\nluminez, iar el necuviincios!...\n(Se reculese şi continuă mai calm.) Aţi apucat pe căi rele, nenorociţ ilor! Nu vă\nmai mulţumiţi cu ce v-a dat Dumnezeu şi vă lăcomiţi la averea altora! Veniţi-vă-\nn fire! Duceţi-vă acasă şi vedeţi de munca voastră cinstită, care-i bogăţia ţării\nnoastre iubite! Şi dacă aveţi poftă să cumpăraţi cu adevărat proprietatea\ncucoanei, rugaţi-o pe dumneaei şi pe ceilalţi boieri! Vorba dulce mult aduce, aţi\nînţeles? Ţăranii se uitau la gura lui cu dinţii de aur. Ieşiră urmăriţi de glasul\nhârâitor al directorului. Rătăciră pe coridoare până se pomeniră iar la uşa\ncabinetului ministerial. Luca spusese, când a scăpat din biroul chelului, să nu se\nmulţumească şi să mai încerce a pătrunde până la ministru. Nici n-apucară bine\nsă-şi găsească loc şi iată că un aprod, spăimântat de respect, se năpusti la dânşii:\n– La o parte! Daţi-vă la o parte, că pleacă dom’ ministru! Uşa cabinetului\nministerial se deschise. Un boier îmblănit şi înşoşonat, cu o căciulă de lutru peste\nurechi, cu faţa galbenă, greoi şi plictisit, apăru însoţit de domnul tânăr de\nadineaori. Văzând pe ţărani, ministrul, ca să arate lumii de pe coridor că nu e\nmândru şi se interesează de soarta plugarilor, care este în seama departamentului\nsău, se opri o clipă şi întrebă obosit:\n– Ce-i cu voi, băieţi? Ce vânt vă aduce pe aici? Domnul tânăr îi şopti două",
  "cuvinte. Ministrul continuă, trecând înainte mulţumit:\n– A, da... Da! Vasăzică aţi fost?... Bine. Atunci dumnealui v-a spus ce trebuia.\nSă-l ascultaţi, că vă cunoaşte toate păsurile şi ştie să vi le lecuiască...\nCoborî încetinel pe treptele de marmoră. Ţăranii rămaseră cu căciulile în mână.\nLumea se risipi, parc-ar fi apus soarele.\n– Apoi hai să plecăm că pe aici am isprăvit! făcu Petre.\n– Hai, hai! bâigui Luca Talabă, înfundându-şi căciula pe cap.\nMerseră de-a dreptul la gară. Sperau să nimerească un tren ori, de nu, să petreacă\nnoaptea pe acolo, că-şi sleiseră banii şi nu mai aveau decât pentru bilete. Avură\nnoroc. Când porni trenul, îşi făcură cruce toţi deodată.\nÎn vagon era cald. Călători mulţişori şi mai ales ţărani, care de prin Ialomiţa, care\nde prin Muscel, care din Teleorman ori mai de departe. La căldură limbile se\ndezmorţiră. Cei şapte de la Amara, însă, strânşi într-un colţ, mocneau şi numai\narar îşi aruncau câte-o vorbă. Doar Lupu Chiriţoiu se plângea că au cheltuit\natâţia bani degeaba. Luca recunoscu şi înghiţi în sec.\nÎncetul cu încetul, dezmeticindu-se parcă, începură să-şi despice păţaniile şi să le\ncântărească, fiecare socotind că are câte o lămurire de adăugat sau cel puţin o\noftare că, dacă n-ar fi fost cum a fost, poate că toate ar fi ieşit altfel. În tânguirile\nlor se amestecară apoi şi alţi oameni, unii numai din curiozitate, alţii pentru că au",
  "mai auzit asemenea lucruri ori au pătimit şi ei.\n– Eu le-am spus dumnealor de la începutul începutului că boierii nu poftesc a\nvinde moşiile la oameni şi n-au vrut deloc să mă asculte, până ce m-am luat şi eu\ndupă capul lor! zise într-un rând bătrânul Lupu, vrând să arate tuturor din vagon\ncă nu degeaba are plete cărunte.\n– D-apoi eu v-am auzit cum vă plângeţi, oameni buni, şi tare m-am mirat că n-aţi\nştiut treaba asta, că doar toată lumea o ştie!\nfăcu atunci un bărbat frumos şi chipeş, îmbrăcat curat şi cu nişte ochi albaştri\nplini de blândeţe cuceritoare. Şi pe la noi s-au tot străduit oamenii să cumpere\npământuri de la boieri şi n-a fost chip niciodată, că totdeauna au sărit alţi boieri,\nca nu cumva moşiile să ajungă pe mâna oamenilor, să nu mai aibă dânşii cu cine\nsă le muncească. Uite, acuma poate să fie un an, aşa am umblat şi noi, şi-am\nalergat, şi ne-am zbătut, şi tot ca dumneavoastră am ieşit.\n– Da matale de prin ce parte eşti? întrebă Luca Talabă.\n– De pe lângă Focşani, dacă cumva aţi auzit dumneavoastră, răspunse omul.\nDeparte. Tocmai în partea cealaltă...\n– Am auzit! se lăudă Marin Stan. Eu am şi fost prin părţile celea când eram în\narmată, cu manevrele... Da oare şi pe acolo tot aşa greu o duc oamenii?\n– Greu! oftă străinul, clătinând din cap. Parcă şi mai greu ca pe aici, de-ţi vine",
  "să-ţi iei lumea-n cap. Crezi că eu de bine bat drumurile cu traista de icoane în\nspinare? Aoleu! N-a umblat cu treburi d-astea neam de neamul nostru. Dar dacă\nmuncim toţi, cu nevastă şi copii, din primăvară până-n iarnă, şi nu ne iese nici să\nne ţinem zilele, iacă, fac şi asta până ne-o ajuta Dumnezeu să căpătăm şi noi\npământ! Că pe la noi oamenii trag nădejdea că, în curând, vodă are să înceapă să\nîmpartă moşiile, cum se şi aude mereu de mulţi ani...\n– De auzit se aude mereu, ce-i drept, observă dintr-un colţ unul mărunţel, cu faţa\nroşie, asudată.\n– Aşa vorbesc oamenii şi pe la noi, zise Lupu Chiriţoiu, uitându-se la cel din\ncolţ, dar eu nu cred să-l lase boierii pe vodă, că nici boierii nu-s proşti, ş-apoi în\nmâna lor e toată puterea!\n– Că tocmai asta am vrut să vă spun şi eu! adăugă omul cu icoanele. Nici vodă\nnu poate face de capul lui, dacă nu-l ajută nimeni şi dacă boierii se împotrivesc.\nSe aude pe la noi că la muscali a început împăratul lor să împartă pământurile\nboiereşti.\nDar muscalii s-au sculat mai an, cu mic cu mare, şi-au pus mâna pe topoare şi-au\nfăcut o vâlvătaie de a mers vestea în toată lumea.\nAu pierit ei mulţi, nici vorbă, că nici boierii lor nu s-au dat bătuţi şi-au scos\ncălărimea şi tunurile să-i potolească. Iar ţarului lor, când a văzut atâta sânge şi\nomor, i s-a făcut milă de toţi şi le-a dat poruncă mare: „Staţi, măi boieri şi măi\noameni, să fac eu dreptate şi să pun pace-ntre voi“. Şi toţi l-au ascultat, şi s-au\nmulcomit, şi s-au întors pe la casele lor. Şi atunci ţarul a început să taie din\nmoşiile boierilor şi să le dea oamenilor ca să aibă şi ei...",
  "Se făcuse o tăcere grea în vagonul în căre luminile galbene, aprinse singure, se\nlegănau mereu şi aruncau umbre ciudate când încoace, când încolo. Pe urmă,\ncâţiva ţărani oftară. Petre Petre, care nu deschisese gura toată vremea, mormăi cu\no flacără în ochi:\n– Apoi, până n-om pune mâna pe topoare, nici noi n-om...\nSe opri brusc, parcă vorbele i-ar fi scăpat din suflet fără voia lui. Oamenii îl\nauziseră, dar nimeni nu întoarse capul spre el.\nNumai Lupu Chiriţoiu bâlbâi cu glas moale:\n– Ia taci, măi Petrică, ia mai taci!\nSe făcu iar tăcere. Roţile de oţel bocăneau surd ca ecoul unui dangăt de clopot\ndepărtat. În întunericul ferestrelor se răsuceau mereu fâşii de fum cu mii de\nscântei sclipitoare. În aerul asudat din vagon, printre luminile tavanului şi\numbrele mişcătoare, rămăsese ca un ecou speriat glasul bătrânului:\n– Ia taci, măi Petrică, ia mai taci!",
  "Capitolul VI – VESTITORII",
  "1\nPlatamonu rămase înmărmurit când văzu pe Chirilă Păun, logofătul şi omul lui\nde credinţă, atât de amărât.\n– Da ce-i, Chirilă, ce, pacoste a dat peste tine? Chirilă Păun îl săgetă cu o privire\nurâtă, răspunzând:\n– Apoi lasă, cucoane, că dumneata ştii mai bine, că e feciorul dumitale şi...\n– Ce ţi-a făcut feciorul meu, Chirilă, vai de mine? făcu arendaşul cu o bănuială.\n– Ce-a făcut să-i plătească Dumnezeu dacă nu se poate să-i plătească oamenii!\nzise ţăranul abătut. Rău m-a batjocorit şi mare ruşine mi-a făcut, şi n-aş fi crezut\nuna ca asta pentru nimica-n lume, că doar v-am slujit cu credinţă!\nArendaşul se zăpăci. I-a fost mereu frică, de când a venit Chirilă cu fiică-sa la\ncurte, să nu se lege Aristide şi de ea. I-a şi spus şi iată, totuşi s-a întâmplat. Nici\nnu ştia cum să-l împace. Îi veni în gând să încerce a lua lucrurile mai puţin\ndramatic şi, bătându-l pe umăr, zise prietenos:\n– Lasă, măi Chirilă, şi fii om cu socoteală, că aste-s ale tinereţii, sau mai\nîntâmplat şi n-a pierit lumea. Vom chibzui noi şi vom vedea ce...",
  "– Ba nu, cucoane! se feri logofătul, mai jignit. Că dumneavoastră nu vă pasă şi\nputeţi vorbi fără durere, dar noi cu fata ce ne facem? S-o mărităm cu burta la\ngură ori cu plodul în braţe, de râsul oamenilor?\n– Chirilă, Chirilă, ia seama! întrerupse Platamonu nehotărât, mai mult ca să\nspuie ceva.\n– Acu nu-i nimica, cucoane! urmă ţăranul. Dumnezeu e sus, şi vede, şi judecă...\nNumai să ştii şi să-ţi cauţi alt om, că eu de azi înainte nu vă mai slujesc. Mi-au\nspus oamenii că aici e iadul, dar n-am ascultat. Dumnezeu să vă răsplătească şi\nde răfuit ne-om răfui altă dată!\nPe Platamonu îl spăimântă amărăciunea şi îndrăzneala cu care l-a înfruntat\nChirilă cel atât de supus până azi.\nAlergă la fiul său care, după ce stătuse o lună în Bucureşti, fără să se fi prezentat\nla vreun examen, se găsea iarăşi acasă.\n– Ce-mi făcuşi, dragul tatii! strigă parcă mai impresionat în faţa băiatului vinovat\ndecât fusese în faţa ţăranului. Nu te astâmpă raşi nici cu fata lui Chirilă şi acum...\n– Ia fugi, tăticule, cu tragedia! zise Aristide cu superioritate.\nGherghina e fată nostimă. Doar nu era să umblu după slutele satelor!",
  "– Bine, dar... vru să obiecteze Platamonu cu aceeaşi teamă în glas, totuşi mai\nliniştit în suflet de siguranţa tânărului.\n– Ştiu, ştiu! îl opri băiatul. Mi-a spus Gherghina mai demult şi mi-a plâns. Am\nînvăţat-o destul ce să facă, i-am oferit şi bani, că nu era o sumă mare, şi n-a\nvrut... Cine-i de vină că acuma va afla toată lumea şi va rămâne de ruşine? Dacă\nmă asculta, nici mama ei n-ar fi ştiut nimica şi toate erau bine... Fireşte, cu toate\nastea, nu zic, va trebui să vezi dumneata mai târziu, să cheltuieşti eventual ceva\nca să-i împaci şi pe Chirilă, şi pe fată. Găseşti dumneata forma, că eşti deştept şi\nştii să-i iei pe ţărani!\n– Desigur! făcu arendaşul, venindu-şi în fire. Nu trebuie să exagerăm lucrurile.\nDacă n-ajungea aici, ar fi fost mai bine... În sfârşit!\nChirilă Păun fierbea de durere. Când i-a povestit nevastă-sa păţania fetei, le-a\nbătut pe amândouă. Pe urmă i-a părut rău. Se găsea mai vinovat pe el însuşi că,\ndin lăcomia prea mare de câştig, a intrat în slujba grecului, deşi le cunoştea\nnăravurile.\nSimţea totuşi nevoia să se răcorească într-un fel, mai ales după ce s-a întors în\nAmara. Mâine-poimâine va afla tot satul. Cum să iasă între oameni cu ruşinea\nasta în obraz? Se duse la preotul Nicodim, îi povesti, se plânse şi-i ceru povaţă.\nPreotul era şi el necăjit. După ce îi slăbise vederea, acuma începea să-l cam lase\nşi urechile. Când înţelese despre ce e vorba, se miră, se închină şi strigă pe fiică-\nsa:\n– I-auzi, Niculino, ce-a păţit bietul Chirilă cu feciorul grecului!",
  "Niculina se revoltă, blestemă pe greci, chemă pe soţul ei:\n– N-ai auzit, Filipe, ce poznă i-a făcut lui Chirilă băiatul grecului, studentul?...\nFilip ascultă liniştit, clătină din cap în semn de indignare şi întrebă, greoi,\ntacticos:\n– Ei, ş-acuma ce-ai de gând să faci, Chirilă?\n– Apoi tocmai d-asta venii la sfinţia-sa, să mă înveţe, că eu nici nu mai ştiu pe ce\nlume sunt, zise ţăranul cu ochii în pământ.\n– De! făcu Filip şi, după o tăcere lungă, repetă tot aşa de grav: De!\nChirilă Păun plecă fără învăţătură, dar totuşi uşurat ca şi când, împărţindu-şi cu\nalţii durerea şi auzind cuvinte de ocară împotriva grecului, i s-ar mai fi îndulcit\nsufletul. Pe seară merse la învăţătorul Dragoş. Acolo se cunoştea păţania\nGherghinei, cum, de altfel, se cunoştea acuma în tot cuprinsul satului, ajungând\npână şi la urechea bătrânului Miron Iuga care, foarte urât impresionat, a spus de\nfaţă cu Isbăşescu şi logofătul Bumbu:\n– Iacă, de porcării d-astea se ţin dumnealor, şi pe urmă ne mirăm că ţăranii\nmurmură şi se frământă!\nÎn familia Dragoş fuse, tocmai în vederea venirii probabile a lui Chirilă, o",
  "discuţie aprinsă. Ştirea a auzit-o Nicolae, fratele învăţătorului, de la Petre a\nSmarandei cu care s-a întâlnit întâmplător pe uliţă. Flăcăul s-a făcut Dunăre de\nmânie. Demult spunea că ori ia pe Gherghina, ori nu se mai însoară niciodată,\nfiindcă altă fată ca ea n-are să mai găsească.\n– Vezi ce cuminte ai fost că nu te-ai pripit? îi zise acuma cumnată-sa Florica.\n– Ba dacă te-ai fi grăbit şi ai fi luat-o de când ai îndrăgit-o, biata fată n-ar mai fi\najuns de batjocura caţaonului! făcu învăţătorul compătimitor.\nNicolae bufni, sudui şi în cele din urmă rugă pe frate-său să ajute cumva pe\nChirilă, că nu se poate să rămâie aşa asemenea fărădelege. Florica sări indignată:\n– Ionel, să mă asculţi pe mine şi să nu te bagi, că de câte ori m-ai ascultat bine\nne-a mers şi când nu m-ai ascultat, numai necazuri am avut. Oamenii să-şi caute\nde nevoile lor fiecare, că doar nu l-ai sfătuit tu pe Chirilă să slujească pe\nPlatamonu, ci s-a dus dânsul de bunăvoie. Singur s-a încurcat, singur să se\ndescurce...\nChirilă Păun pică tocmai când Florica aprindea lampa, abia puţin după ce se\nostoise discuţia şi se luară cu vorba despre alte treburi. După ce îl ascultară toţi\ncu mare atenţie, Florica, mereu înfricoşată pentru bărbatul ei, zise aproape sec:\n– Proastă treabă, nea Chirilă! Să fi fost mai cu luare-aminte, că ştiai ce poamă e\nfeciorul arendaşului!",
  "– Mai proastă nici nu se poate, văd! recunoscu ţăranul, uitându-se trist în ochii\nei. Dacă ar şti omul dinainte ce-l paşte, s-ar feri, dar aşa...\n– Te lăcomişi să slujeşti pe grecotei ş-acu plăteşte Gherghina!\nmormăi Nicolae cu imputare.\n– Acu lasă-mă şi nu mă mai năpăstui şi tu, măi băiete, că destul m-a bătut\nDumnezeu! făcu Chirilă amărât. Că eu dacă am ştiut că Gherghina e în dragoste\ncu tine, n-am mai păzit-o prea tare, că mă bizuiam şi pe tine, de!\n– Apoi eu tot nu mă las până nu l-oi cotonogi pe grecotei, n-ai grijă matale!\nscrâşni flăcăul ieşind brusc din casă, parcă n-ar mai fi putut asculta.\nChirilă Păun stătu până ce se aşezară la cină. Şi plecă mai împăcat. Orice cuvânt\nde mângâiere era acum pentru dânsul un balsam pe o rană proaspătă.\nDe aci încolo cu cine se întâlnea îi spunea păţania Gherghinei.\nPrimarul îl îndemnă să fie răbdător, că poate s-or îndrepta cumva lucrurile. Luca\nTalabă, după ce îl compătimi puţin, începu a-l descoase despre arendaş: oare ce\npreţ a oferit el pentru Babaroaga şi cât cere cucoana? Numai Trifon Guju, când l-\na oprit într-o zi Chirilă şi i-a povestit, i-a răspuns ursuz:\n– De, nea Chirilă, matale barem ai hambarul doldora, dar eu că dinainte de",
  "Bobotează mă lupt cu o casă de copii şi fără o oca de porumb?\n– Aşa-i, Trifoane, adevărat! zise Chirilă. Fiecare cu dureri...\n– Când ţi-e burta plină, parcă şi durerea-i mai blajină! mormăi Guju.\nPână şi lui Pantelimon Văduva, scăpat pentru două zile în concediu de la\nregiment, găsi prilejul să-i istorisească întâmplarea.\nPantelimon era soldat şi uniforma îi şedea bine şi se purta ca o fată, să nu fie\ncumva pedepsit şi să nu-i mai dea voie de la companie.\nÎl muncea mereu frica să nu-l uite Domnica şi să se mărite până isprăveşte el\narmata.\nPetre a Smarandei tot tărăgănase şi el însurătoarea. Se ţinea după Marioara Irinii,\ncare slujea la curtea Iuga, o iubea de mult şi, totuşi, nu îndrăznea să se hotărască\ndin pricina sărăciei. Acuma, după întâmplarea Gherghinei, se sfătui iarăşi mai\nîndelung cu maică-sa, care se arătă foarte bucuroasă de gândurile feciorului.\nEa l-a îndemnat destul şi, de-ar fi ascultat-o, azi ar fi aşezat gata.\nSmaranda începu a doua zi tocmeala cu mama Marioarei şi apoi cu mătuşă-sa\nProfira.",
  "Fiindcă se afla în toiul tocmelii când l-a întâlnit Chirilă Păun şi i-a spus lui ce-a\npătimit de la arendaş, Petre i-a răspuns scrâşnind:\n– De, nea Chirilă, eu nu l-aş fi iertat, măcar de m-ar fi şi omorât pe urmă!\n– Bine zici, Petrică, bine! încuviinţă Chirilă umil.",
  "2\nTitu Herdelea se pomeni într-o bună zi cu preotul Belciug din Pripas. Era\nîmbrăcat bine, cu palton nou, antereu nou, barba tunsă frumos, în sfârşit curat şi\ngătit ca un peţitor, cum nu-l văzuse niciodată pe acasă.\n– Mi-am luat congrua pe şase luni şi am venit, că tot mi-era frică să nu mă\nstrângă Dumnezeu şi să nu mai apuc să văd şi eu ţara noastră! zise Belciug cu\nsurâsul lui sfios şi cu o mare bucurie în toată înfăţişarea. Azi-dimineaţă am sosit\nşi de la hotel am venit drept aici, ca să nu mă rătăcesc până m-oi obişnui!\nTatăl lui Titu, ca să-şi înalţe odrasla, dăduse preotului ideea să-l caute la\nDrapelul, unde-l va găsi neapărat şi mai repede ca acasă. Tânărul Herdelea\nprezentă pe Belciug secretarului de redacţie şi apoi ieşiră împreună să dea o raită\nprin centru şi mai ales să poată vorbi în tihnă. Preotul trebui să-i povestească\ntoate întâmplările mari şi mici de prin Amaradia şi în special despre nunta\nGhighiţei, despre care i-a scris mamă-sa ceva, dar nu atât de amănunţit cum ar fi\ndorit el.\nApoi Titu deveni călăuza lui Belciug în Bucureşti. Îl duse întâi la statuia lui\nMihai Viteazul, unde preotul se închină cu mare evlavie, luând chiar, după\nîndemnul tânărului, o frunză veştedă dintr-o coroană agăţată de grilaj cine ştie de\ncând, s-o păstreze ca amintire preţioasă şi s-o arate şi celor de pe acasă. Vizitară\ncâteva biserici, muzeele, intrară în magazinele mari. La Cameră şi la Senat n-a\navut norocul să asiste decât la şedinţe obişnuite şi plicticoase, fără vreun discurs\nimportant, dar lui i-a plăcut şi aşa, cum îi plăcea tot ce vedea şi auzea, parcă nici\nnu s-ar fi putut să nu-i placă ceva când a făcut atâta drum şi cheltuială. Barem la\nTeatrul Naţional, după ce-a fost de două ori cu Titu, se ducea mai în fiecare\nseară, atât de drag îi era.",
  "Peste vreo săptămână nu mai avu nevoie de tovărăşia tânărului Herdelea şi nici\nnu voia să-i răpească tot timpul. Şi-a descoperit câteva cunoştinţe vechi, între\ncare un funcţionar de la poştă şi un farmacist, foşti colegi de şcoală de la\nAmaradia. Fireşte, a cunoscut şi pe soţii Gavrilaş şi chiar a mâncat la ei de vreo\ntrei ori, încântat de calităţile culinare ale rotunjoarei doamne Gavrilaş şi fericind\npe Titu că a nimerit-o aşa de bine cu masa.\nTitu însuşi, oricât îi era de simpatic să umble cu preotul din satul lui, se simţi\nuşurat când îl mai putu lăsa singur. Afară că îl costase şi oarecare parale, fiind\nobligat să ia masa cu dânsul în oraş uneori şi să-şi plătească partea, căci lui\nBelciug nici nu-i trecea prin minte să-l cinstească – ba ar fi primit bucuros să fie\nel cinstit\n– îşi cam neglijase gazeta, încât Roşu i-a făcut observaţie că a început şi el să fie\nca ceilalţi.\nNumai câteva zile după sosirea preotului i se ivi o încurcătură atât de urâtă, că-i\nera frică să nu iasă dintr-însa vreo boroboaţă gravă, s-o afle şi Belciug şi să\numple Amaradia. Tanţa venea la el tot mai des şi, fireşte, când nu era acasă\ndoamna Alexandrescu.\nDegeaba îi spunea dânsul să fie mai prudentă; ea răspundea că nu-i mai pasă de\nnimeni şi de nimic, de vreme ce îl iubeşte. Titu se socotea vinovat faţă de ea şi\nnu îndrăznea să fie energic şi să-i explice că au să observe chiriaşii din curte ori\ndoamna Lenuţa şi se vor face amândoi de ruşine. Teama lui s-a dovedit curând\nprea îndreptăţită. Începuse a bănui ceva şi Marioara Rădulescu, eleva lui, şi chiar\numbla să-l surprindă. Din fericire, într-o zi, ducându-se la masă, ca de obicei, nu\nmai întâlni pe Marioara. Doamna Gavrilaş l-a lămurit indignată că a dat-o afară,\npentru că a prins-o pe stradă stând de vorbă şi sărutându-se cu un domn mai în\nvârstă, „aproape ca Gavrilaş“. Se plângea că fata asta, pe care a răsfăţat-o şi a",
  "corcolit-o ca pe copilul ei, a fost o stricată. A observat ea că-i joacă ochii în cap\ndupă băieţi, dar a gândit că aşa-i firea lucrurilor, că doar n-are să se facă nici ea\ncălugăriţă. Dar să se înhăiteze cu oameni bătrâni pe stradă, înseamnă că are\ndezmăţul în sânge.\n– Nu ştiu cum s-o fi purtat cu dumneata, domnule Titu, sfârşi doamna Gavrilaş\nmelancolic. Dar să nu te superi că am alungat-o.\nDe stricate de-astea e plină lumea!\nPeste câteva zile, Titu, despărţindu-se spre seară de Belciug, alerga să ajungă\nmai repede acasă să primească pe Tanţa, care-l anunţase de ieri că vine, fiindcă\nJean cu doamna Alexandrescu iar merg la ei la pocker prelungit. Petrecură vreo\ndouă ore pasionate, apoi Titu aprinse o lumânare, ca Tanţa să se poată îmbrăca,\nsă nu întârzie prea mult. Tanţei îi era lene să se urnească din căldura patului. Se\nîntindea, gângurea, se giugiulea ca o pisică blândă răsfăţată. Tânărul Herdelea,\nvăzând-o aşa, n-ar fi lăsat-o să plece, dar îşi stăpânea ardoarea numai de grija ei,\nsă nu aibă neplăceri pe acasă. Tanţa, nepăsătoare de ce va fi la urmă, parcă tot\ncăuta să-l aţâţe, şi-i zicea, şi râdea:\n– Vreau să ştiu cât mă iubeşti, Tituşor!\n– De ce mă stârneşti şi nu mă laşi să fiu cuminte? murmură Titu. Ştii doar că eu\nnumai pentru tine şi în interesul tău mă silesc să fiu cuminte, altfel nu te-aş lăsa\nsă pleci până mâine dimineaţă!\n– Ei, atunci nici nu mai plec până mâine! făcu Tanţa, lăsându-se pe spate şi\ntrăgând plapuma să se învelească. Stinge lumânarea şi... Titu se repezi s-o",
  "îmbrăţişeze. Tanţa se împotrivea: – Nu, nu! Lasă-mă!... Am glumit!... Titule...\n– Acuma s-a isprăvit! se înflăcără tânărul. Nu mai pleci până...\nÎn clipa aceea un ciocănit discret în uşă îi amuţi pe amândoi şi-i încremeni pe\njumătate îmbrăţişaţi. După o tăcere de câteva secunde, în vreme ce Tanţa se\nascundea sub plapumă până-n bărbie cu ochii plini de spaimă, Titu Herdelea se\napropie de uşă în vârful picioarelor, făcându-i semn cu degetul să nu se mişte, şi\nîntrebă răguşit:\n– Cine-i?\n– Eu, eu... Nu te deranja deloc!... Numai o secundă... Îmi dai voie? răspunse din\nantreu o voce.\nDe emoţie, Titu nici nu o recunoscu. Tanţa însă, scuturând desperată din cap,\nşopti către tânărul care o privea uluit:\n– Jenică...\nMai zăpăcit, când înţelese cine era, Herdelea întrebă iar:\n– Dumneata eşti, domnule Jean?... Ce este, ce s-a întâmplat?",
  "– Nimic, nimic... Dar deschide un moment, dacă nu te superi!\ncontinuă Jenică de afară stăruitor.\nTitu Herdelea se uită îngrozit şi întrebător la Tanţa care, cu o hotărâre subită, se\nvârî complet sub plapumă, mai şoptind înainte de a dispărea:\n– Ascunde-mi hainele!\nÎi strânse în grabă hainele aruncate pe scaune, cămăşuţa căzută jos lângă pat, şi\nle dosi lângă dulap, mormăind între timp, ca să justifice întârzierea:\n– Da, da... Imediat deschid, numai să... puţin... Eram în pat şi...\nApoi întoarse cheia şi Jenică intră surâzător:\n– Scuză-mă că dădui aşa buzna peste dumneata, dar... Erai singur?\n– Desigur. Cu cine să fiu? făcu tânărul Herdelea nehotărât.\n– Nu de alta, mi s-a părut că aud glasuri şi d-aia am bătut, că venisem să-mi iau\nceva din odaia Lenuţei şi...",
  "Jean vorbea şi se uita prin odaie intrigat şi neconvins. Venise fără ştirea doamnei\nAlexandrescu, pe care o lăsase la părinţii lui, antrenată la o partidă interesantă de\ncărţi. Pretextase că-l doare niţel capul şi iese numai până-n stradă să ia puţin aer,\nca să nu se mai îndoape cu piramidoane... Fusese prezentat de vreo lună fiicei\nsubdirectorului său de la minister, o fată drăguţă şi cu zestre, singură la părinţi.\nDomnişoara părea să-l simpatizeze, iar el, la a treia întrevedere, i-a făcut aluzii\ncă ar avea intenţii serioase. Era o partidă strălucită, dublată de o protecţie eficace\nîn cariera lui funcţionărească, subdirectorul fiind un stâlp important al\nministerului.\nAsigurându-şi adeziunea fetei, se consultă în mare taină, ca să nu prindă de veste\nTanţa şi să scape vreun cuvânt către Lenuţa, cu părinţii lui care fură încântaţi. De\nfrică să nu aibă vreun scandal cu doamna Alexandrescu, se hotărâse să-şi care\nacasă pe furiş toate lucrurile ce le avea la ea, încetul cu încetul, iar într-o anume\nzi, în locul lui, să se prezinte la Lenuţa bătrânul Ionescu şi să-i explice cum stau\nlucrurile, convingând-o să-l lase în pace...\nŞi acuma se repezise să-şi mai ia câte ceva. A intrat în odaia cealaltă, dar n-a\ngăsit chibriturile şi pe ale lui le lăsase Lenuţei să puie cutia pe gologanii de joc,\ncă îi poartă noroc. Plictisit, era să plece cu mâna goală. Bâjbâind prin antreu spre\nieşire, a auzit glasuri în camera chiriaşului. O clipă a ezitat: cum să deranjeze pe\nom când poate să fie cu o damă? Pe urmă s-a gândit că de ce să fi făcut un drum\ndegeaba numai fiindcă-i lipseşte un chibrit.\nŞi, totuşi, Titu era singur! Vorbind mereu îşi rotea ochii prin odaie până ce\ndescoperi pe masă, chiar lângă lumânarea aprinsă, o pălărioara de fetru ce părea\no pată de umbră. Se întrerupse şi, trăgând cu ochiul spre pălărie, făcu şiret:\n– Craiule, craiule!",
  "Prins cu uşa, Titu Herdelea se înfurie:\n– Ei, nu, te rog... Nu ţi se pare că exagerezi?... Am sărit, ţi-am deschis, destul.\nSpune-mi ce doreşti şi...\nJean nu-şi mai putea stăpâni curiozitatea: unde să fi dispărut dama? Răspunse\ncercetând cu privirile toate colţurile:\n– Un chibrit!\nTitu se aşezase pe marginea patului. Zise ursuz, arătându-i pe noptieră cutia:\n– Poftim! Şi...\n– Mersi, monşer, şi nu fi supărat că... Iacă mă duc!\nSe apropie de noptieră. Întinzând mâna după chibrituri, i se păru că plapuma e\nmai bombată într-un loc. Luă cutia zicând foarte vesel:\n– Vasăzică acolo?... Ei, bată-vă dragostea! Ştii că nici nu mi-ar fi trecut prin\nminte să... Dar nu, nu vă deranjez, iacă! Nu te mai uita aşa urât la mine, că sunt\nbăiat discret şi vă las să continuaţi...",
  "Îndreptându-se spre uşă adăugă cu vocea galantă:\n– Scuză-mă, duduie, pentru deranj!\nRâse şi deschise. Din prag mai întrebă pe Titu clipind:\n– Numai atâta spune-mi, craiule, e nostimă? Încordarea nervoasă făcea pe\ntânărul Herdelea să şovăiască între mânie şi răbdare. În aceeaşi secundă îşi zicea\ncă ar trebui să ia de guler pe Jean şi să-l zvârle afară, şi că rău a făcut de i-a\ndeschis şi l-a lăsat înăuntru. Vrând să scape de el mai repede, întoarse capul cu\ndispreţ şi nu-i mai răspunse. Jean reveni spre dânsul:\n– De ce te superi aşa, monşer, ce Dumnezeu, că doar nu ţi-am mâncat-o pe...\nAjuns lângă pat, curiozitatea îl birui. Cu un gest fulgerător ridică colţul plapumii,\ndezvăluind pe jumătate pe Tanţa şi sfârşind fraza gingaş:\n– ...pe duduiţa asta frumoasă!\nCând o recunoscu pe Tanţa, surâsul curios de pe faţă i se transformă într-o\nstrâmbătură. După o clipă, venindu-şi în fire, continuă dojenitor:\n– A, vasăzică, dumneata erai duduiţa nostimă, domnişoară? Ei, bravo, ce să-ţi",
  "spun, frumos îţi şade! Să-ţi fie ruşine obrazului!\nTitu Herdelea sărise în picioare, dar nu ştia ce să facă. Se crezu obligat să\nintervie, deşi îşi dădea seama că intervenţia lui are un romantism ieftin,\nnepotrivit cu împrejurările:\n– Domnule, te rog să...\n– E sora mea şi aş avea dreptul s-o iau de urechi! făcu Jean cu o gravitate pe care\nTitu o socotea tot atât de deplasată.\nAtunci Tanţa zise foarte calmă:\n– Ascultă, Jenică, ştii bine că eu nu-ţi permit să-mi faci mie morală! Nici acuma,\nşi niciodată! Să fim înţeleşi! Aşa că ar fi mai bine să-ţi vezi de... Lenuţa ta şi să\nne laşi pe noi în pace!\nCalmul şi energia ei deconcertară pe Jenică. Îşi pierdu cumpătul. Bâlbâi ceva,\npuse chibriturile pe noptieră şi în sfârşit, cu un ton fals de superioritate şi\nporuncă:\n– Lasă că vom mai vorbi noi împreună... Acuma însă aide, imediat să te îmbraci\nşi să o ştergi acasă! Imediat! Nu mă mişc de aici până ce nu pleci!\nTanţa răspunse cu dispreţ:",
  "– Voi pleca atunci când voi crede eu, fiindcă, ştii prea bine, ordinele tale nu mă\nimpresionează deloc, absolut deloc!\n– Aşa?... Mă şi înfrunţi? izbucni Jean, găsind astfel un pretext de a se retrage cu\ndemnitate. Bine! Rămâi şi continuă orgia! Ai să dai tu socoteală, n-ai grijă!\nTitu Herdelea, aiurit, închise uşa după el. Tanţa observă cu un surâs silit:\n– A ţinut deschisă uşa idiotul. Ni s-a răcit odaia!\nTotuşi se îmbrăcă repede. Titu ar fi vrut să-i spuie cuvinte de îmbărbătare sau\nmăcar de dragoste, şi-i era teamă să nu pară ridicol. Tanţa însă era atât de\nliniştită, parcă nu s-ar fi întâmplat nimic. Pe tânărul Herdelea îl mira liniştea şi\nsiguranţa ei. El era convins că Jean va provoca scandal. Nu bănuia şi nici Tanţa\nnu-i spusese că siguranţa ei are un temei: maică-sa i-a comunicat planul lui\nJenică de a părăsi pe Lenuţa, Jenică va afla că îi cunoaşte secretul şi prin urmare\nnu va cuteza să vorbească despre ea de frică să nu vorbească şi ea despre el.\n– Mă iubeşti, Tituşor? întrebă Tanţa, lipindu-se de el, la despărţire.\n– Mult, dragostea mea cea mai frumoasă! zise Titu cu glas tremurat.\nDouă zile tânărul Herdelea stătu pe spini, aşteptând din moment în moment o\nprăbuşire. Pe Jean nu-l întâlni, de la Tanţa nu mai avu nici o veste, iar doamna\nAlexandrescu îşi continua ciripirile amoroase ca totdeauna.",
  "Tocmai se gândea că se vor fi aranjat lucrurile când, a treia zi după-amiazi,\ndoamna Alexandrescu îl strigă. O găsi singură şi mâhnită:\n– Vezi, domnu Titu, ce-mi făcuşi?... Mi-a spus Jenică numai mie, că nu vrea să\nîntristeze pe părinţii lui, săracii. Se poate, domnu Titu? Să abuzezi de un îngeraş\nnevinovat?... Nu m-am aşteptat, îţi jur, la una ca asta! Eu credeam că ardelenii\nsunt oameni aşezaţi, cuminţi şi când colo... Te-am introdus în casa oamenilor cu\ngânduri frumoase, să nu ne batem joc de biata fată neştiutoare. Acum ce vrei să\nfaci? Că de s-ar întâmpla să afle bătrânul, cât e dânsul de sensibil la onoarea\nfamiliei lui, ar fi în stare să tragă şi cu revolverul!\nTânărul Herdelea înţelegea ce răspuns aşteaptă gazda lui, dar nu-l putea da.\nDeclară că el iubeşte pe Tanţa, că iubirea lor nu e ceva trecător şi pe urmă se\npierdu în bolboroseli despre nesiguranţ a situaţiei lui, despre speranţele\nviitorului, când se va putea pecetlui dragostea... Observă totuşi că doamna\nAlexandrescu nu insistă cum se temuse dânsul. Pe ea o interesa Jenică în primul\nrând. Şi Jenică îi interzisese să mai primească pe Tanţa cât va avea chiriaş pe\nTitu. De dragul lui Jenică doamna Alexandrescu rugă pe Titu să-şi caute altă\nlocuinţă, mai ales că tot era sfârşitul lunii. De altfel, şi fără întâmplarea aceasta\nnu l-ar mai fi ţinut, căci e posibil să aibă nevoie Mimi de cameră. Nu voia să-i\nspuie, nici chiar lui Jenică nu-i spuse că pe Mimi a surprins-o zilele trecute soţul\nei ieşind din apartamentul unui admirator mai vechi al ei şi acum se află tocmai\nîn discuţiile despărţirii, Vasile fiind hotărât să n-o ierte şi s-o izgonească din\ncasă, dacă nu pleacă ea de bunăvoie.\nÎn două zile Titu îşi găsi o odaie mai bună, cu acelaşi preţ, în strada Imprimeriei,\naproape de redacţie şi mai în centru. Soţii Gavrilaş, care aveau neînţelegeri cu\nnişte chiriaşi, şi erau hotărâţi de vreo lună să se mute, tărăgănând numai din\ncauza tânărului Herdelea, descoperiră în aceeaşi stradă o locuinţă potrivită. Când\nîl duse să-i vază noul domiciliu, preotul Belciug îi zise:",
  "– Bine c-ai scăpat de-acolo unde ai fost, dragă poete! Că mie nu mi-a plăcut\ndeloc doamna ceea bătrână şi pictată ca o teatralistă, care tot cânta şi trăgea cu\nochiul şi se răsucea, de parcă zbiera după amor... De muieri d-astea să te fereşti,\ncă trebuie să fie tare periculoase...",
  "3\n– Ce ne facem, coane Miroane, cu oamenii, că nu mai vor să primească\nînvoielile vechi, ba mă şi ameninţă! se tângui Cosma Buruiană frângându-şi\nmâinile. N-aş mai fi vrut să vă supăr cu necazuri d-astea, dar e primejdie, coane\nMiroane, cu oamenii. Ori au înnebunit, ori cine ştie ce i-a cuprins, că nu i-am\nmai pomenit aşa de îndârjiţi niciodată!\nMiron Iuga îl iertase în sfârşit pentru boroboaţa cu porumbul de astă-toamnă. Îi\nera milă de el, dar nu se putu opri să nu-i zică:\n– Ia seama să nu ţi se năzare ca atunci cu furtul!\nCosma se închină umilit:\n– Lăsaţi-mă, coane Miroane, c-am pătimit destul din pricina aia! De la Crăciun\nnu e noapte să nu fi fost dijmăluit şi n-am mai cutezat nici să vă spun şi-am\nrăbdat. Dar ce-i acum e grav de tot!\nArendaşul îi spuse apoi că ţăranii între dânşii vorbesc că, şi de vor face învoieli\ncu boierii, la muncă nu vor ieşi până ce nu li se va împărţi moşia Babaroaga, care\nnu-i face trebuinţă cucoanei şi umblă s-o vânză la alţi boieri, că ei nu vor mai sta\nfără pământ, că ei asudă şi sângerează muncindu-l şi deci al lor trebuie să fie, că\naşa vrea şi regele, şi chiar mulţi boieri, numai cei de la cârmă se împotrivesc şi-i\nţin cu sufletul la gură. Lui i le-au povestit toate astea slujitorii mai de încredere,\nîncât trebuie să fie adevărate.",
  "– Rezultatele demagogiei uite-le, dacă într-adevăr e cum spui!\nzise bătrânul. Dar mă mir că eu n-am auzit încă despre treburile astea?\n– Apoi dumneavoastră nu îndrăznesc ei să vă spuie, coane Miroane! făcu Cosma.\nCă li-e frică şi ruşine!\nIuga nu se grăbise cu învoielile, pentru că tot proiecta să facă unele modificări pe\ncare le socotea favorabile şi pentru dânsul, şi pentru ţărani. De altfel, cu parte din\nsăteni încheiase din toamnă, încât continuitatea muncilor o avea asigurată...\nChemă pe logofă tul Bumbu, care mărturisi că şi lui i-au cam vorbit oamenii\ndespre schimbări, că chiar unii din cei ce s-au tocmit astă-toamnă zic că nu vor\nieşi la muncă dacă nu se îndreaptă învoiala. Când însă Miron Iuga îl privi\nîntrebător, logofătul, înfricoşat, adăugă că ţăranii aşa vorbesc în toţi anii în\npreajma primăverii şi se frământă şi pe urmă, neavând ce face, se învoiesc şi ies\nla muncă.\n– Stai, măi Leonte, omule, că tu prea iei lucrurile uşurel! zise arendaşul\nîngrijorat. Au vorbit ei, oamenii, şi altă dată, dar ce-i acuma n-a mai fost\nniciodată. Că doar şi eu cunosc pe ţărani, şi cu ei trăiesc şi am trăit...\n– Vreme mai este destulă, făcu Bumbu mai şovăitor, că pământul încă nici nu s-a\nspălat bine de rugina zăpezii.\nBătrânul Iuga nu voia să se arate impresionat, deşi cele auzite nu-i plăceau deloc.\nFireşte că arendaşul, fricos şi plângăreţ cum i-e firea, mai umflă realitatea. În",
  "orice caz prevederea nu strică. Porunci logofătului să înceapă de mâine chiar\nîncheierea învoielilor şi într-o săptămână să isprăvească cu toţi. Renunţă la\nmodificările meditate.\nDacă oamenii sunt învrăjbiţi, le-ar putea socoti împovărătoare pentru dânşii.\nA treia zi, Leonte Bumbu înştiinţă pe boier că nici un om n-a iscălit încă şi că toţi\nvor să-l roage pe dumnealui să-i uşureze, fiindcă nu mai pot răzbi cu învoielile\nvechi.\nÎn aceeaşi zi, după-amiazi, se prezentă învăţătorul Dragoş. Mai fusese de două\nori după Crăciun, în chestii de şcoală. Miron l-a primit cu toată bunăvoinţa, ca o\nurmare a surprizei bune ce i-a făcut cu colindele şi imputându-şi că l-a apreciat\nprea sever înainte din pricina unor impresii poate superficiale, când, în fond,\nînvăţătorul e bărbat copt şi potolit. Deşi acuma era plictisit de ce-i spusese\nlogofătul şi n-avea chef de conversaţii, venirea învăţătorului, după o clipă de\nchibzuire, i se păru folositoare, zicându-şi că prin el va putea influenţa spiritele\nsătenilor întru restabilirea liniştii şi a ordinii tradiţionale. Îl pofti să şadă, îi oferi\no dulceaţă, îl întrebă despre mersul şcolii... Ion Dragoş era puţin palid. O emoţie\ngrea i se citea pe faţă şi-i tremura în degete.\n– Te-am luat cu vorba şi nu te-am întrebat: ce vânt te aduce? zise în sfârşit Miron\nprietenos. Spune dumneata întâi, că pe urmă am să-ţi spun şi eu altele!\nÎnvăţătorul îngălbeni mai tare. Mâinile, aşezate pe genunchi, îşi jucau nervos\ndegetele.\nDupă primele cuvinte ce rosti, observă că Iuga se întunecă. Asta, însă, în loc să-l",
  "intimideze, îl întărâta şi-l îndemna să continue mai calm şi cu mai multă\nsiguranţă.\n– În definitiv dumneata ce doreşti? îl întrerupse apoi deodată bătrânul.\nÎntreruperea nu-l tulbură deloc. Continuă a-i expune că el, personal, nu doreşte\nnimic, că şi-a permis să vie şi să-i tălmăcească durerile sătenilor, numai fiindcă\nsufletele sunt prea agitate din cauza foamei şi a mizeriei. Ţăranii văd încă în\nMiron Iuga pe părintele lor, de la care nădăjduiesc o îndulcire a soartei ce-i\napasă.\nÎnvoielile actuale sunt însă atât de grele, că nu se mai pot suporta.\nPe urma lor majoritatea oamenilor au flămânzit îngrozitor toată iarna. Cu un\nsacrificiu relativ neînsemnat s-ar putea îmbunătăţi viaţa tuturor...\n– Dumneata în numele cui vorbeşti? întrebă iarăşi Iuga.\n– În numele sătenilor, domnule Iuga! zise Dragoş simplu.\n– Te-au însărcinat ei pe dumneata să-mi comunici doleanţele lor?\n– Nu, nu m-a însărcinat nimeni, domnule Iuga, dar eu m-am crezut obligat,\nfiindcă mi s-au plâns şi...",
  "– Atunci pune punct, făcu bătrânul sever. N-am nevoie de mijlocirea dumitale\npentru a afla ce doresc oamenii mei! Mijlocitorii de teapa dumitale sunt pacostea\nsătenilor. În loc să fiţi luminătorii poporului, îi otrăviţi sufletul şi încurajaţi toate\nnemulţumirile ca din exploatarea lor să vă creaţi merite şi popularitate...\nDegeaba, prima impresie nu mă înşeală pe mine niciodată. Bine te-am văzut eu\nşi te-am judecat de când am făcut greşeala de te-am adus în sat, ca să-mi turburi\nviaţa bieţilor oameni!\n– Vă rog să credeţi, domnule Iuga, că eu... zise învăţătorul cu un involuntar\nzâmbet de supunere.\nPe Miron îl sâcâia eternul „domnule Iuga“ care i se părea sfidător. Îi reteză vorba\nmai energic:\n– Destul! Eu nu discut cu samsarii nepoftiţi!\n– Conştiinţa mi-a dictat să-mi fac datoria şi mi-am făcut-o!\nmurmură Dragoş puţin abătut. Dumneavoastră veţi decide cum credeţi de\ncuviinţă... Spuneaţi însă că vreţi să-mi comunicaţi şi dumneavoastră ceva?\n– Nu, nu! protestă Iuga. Cu dumneata eu nu mai am ce vorbi.\nAlţii ar trebui să vorbească cu dumneata!",
  "Întoarse spatele. Învăţătorul se retrase fără zgomot.\nCând venise încoace avusese bătăi de inimă dureroase şi emoţia îi uscase cerul\ngurii şi gâtlejul. Îşi aranjase în creieri cele ce voia să spuie bătrânului boier\nMiron. Toate erau limpezi, străvezii şi convingătoare. Imposibil să nu fie înţeles\nşi aprobat. Se înfăţişa o situaţie excepţională şi primejdii excepţionale şi\niminente. El le simţea, şi le vedea, şi le auzea. A le păstra pentru dânsul şi a le\nascunde ar fi fost neleal faţă de omul care, printr-un gest, ar putea să înlăture\nmiasmele ce turbură văzduhul, să restabilească încrederea şi răbdarea până la o\nsoluţie mai trainică.\nPleca acuma dezamăgit de sine însuşi, nu de Miron Iuga. Îşi blestema neputinţa\nde a-i fi lămurit ceea ce în sufletul său era atât de limpede. Transformate în fraze,\nlucrurile care-i sângerau lui inima apăreau reci, mărunte şi fără nici o importanţă,\nîncât nu încape mirare că Iuga le-a primit fără înţelegere.\nAjunse în uliţă cu surâsul supus uitat pe faţă. Călca cu băgare de seamă,\nsprijinindu-se în umbrelă ca într-un băţ, ferind noroiul şi băltoacele, ţinând\nmarginea. Din ograda babei Ioana îl strigă deodată glasul lui Anton nebunul:\n– Domnule Nică!... Stai, nu fugi!\nAnton se cuibărise, de cum a dat iarna, la baba Ioana, care-l ocăra şi-l răbda.\nÎnvăţătorul îşi continuă calea. Din urmă însă Anton se apropia, desculţ,\nînflăcărat.",
  "– De ce fugi, domnule Nică? C-ai fost la boierul cel bătrân? Să nu-ţi fie ruşine şi\nnici rău să nu-ţi pară, că s-a apropiat ziua judecăţii şi a socotelilor, iar cine a stat\ncu mâinile-n sân are să răspundă! Când vor sosi călăreţii pe armăsari albi cu\nvestea cea mare, atunci dumneata ai să te ridici să strigi că...\nÎn clipa aceasta, glasul babei Ioana se auzi chemător:\n– Păsărelele mamii, păsărele, păsări...\nNebunul încetă brusc şi se întoarse, parcă ar fi fost chemarea lui, bolborosind\nsupus:\n– Stai că viu, maică Ioană!\nIon Dragoş îi auzi paşii desculţi, leopăind în tină şi depărtându-se, şi glasul\nbabei:\n– Păsărelele mamii...",
  "4\nCâteva zile după ce se mutase, într-o dimineaţă, intrând în redacţie, Titu\nHerdelea găsi pe Roşu mai ursuz ca de obicei.\n– Ei, văzuşi dreptatea mea, puiule? zise cu o strâmbătură batjocoritoare. Acuma\nce mai spui, ai? Tânărul Herdelea nu pricepea despre care dreptate vorbeşte\nsecretarul, căci el în toate şi întotdeauna îşi descoperea dreptatea lui. Răspunse\ncu un surâs vag de aprobare. Roşu insistă:\n– Sper că ai citit în ziarele de dimineaţă? Dar ce e în ziare e floare la ureche.\nMinisterul de Interne dă drumul numai telegramelor inofensive. Realitatea, ehe,\nbăiete, realitatea e...\nÎncheie cu un gest care voia să exprime maximul de îngrijorare patriotică. Cum\nînsă Herdelea continuă să tacă nedumerit, secretarul continuă misterios:\n– Dansul macabru a început! Şi boierii noştri îşi pierd capul!\nSă-l vedem acuma pe gentilul nostru Deliceanu cum o întoarce, că eu i-am atras\nde mult atenţia...\nTocmai după un sfert de ceas de ocoluri, ghici şi Titu că Roşu vorbeşte despre\nnişte tulburări ţărăneşti izbucnite undeva în Moldova. Mici notiţe şi telegrame\napăruseră de câteva zile în toate jurnalele, fără să li se dea importanţa ce le-o",
  "atribuia secretarul Drapelului. Se vorbeau mai multe prin oraş, dar cu oarecare\nsatisfacţie şi nu cu temeri. Tânărul Herdelea căută să liniştească pe Roşu cu\nmotivarea ce o auzea pretutindeni, anume că e vorba doar de mici corecţiuni\naplicate ovreilor, care exploatează prea neomenos pe bieţii ţărani de prin satele\nmoldoveneşti.\n– Nu-i nici o pagubă dacă se vor pierde câţiva perciuni! zise Titu râzând. Numai\naşa o să mai scape satele de ei, că prea s-au înmulţit! Secretarul sări ars:\n– Bravo, puiule! Aci am vrut să te aduc! Asta e mentalitatea care duce ţara de\nrâpă, huliganismul ăsta, care vede în ovrei cauza tuturor relelor... Eu aş admite\ntotuşi chiar barbaria contra ovreilor, dacă mi-ai garanta că prin ea se evită răul\ncel mare, care e pe drum! Poţi însă dumneata să garantezi unde se opreşte\noperaţia asupra perciunilor? Eşti sigur că mâine sau poimâine ţăranii nu vor\ncontinua operaţia prin bărbile boierilor şi arendaşilor creştini? Titu Herdelea îşi\naduse aminte că Roşu e ovreu şi-i păru rău că a făcut o glumă ieftină în faţa lui,\natingându-i susceptibilitatea firească de rasă. Ca să-şi repare greşeala, se grăbi să\naprobe tot ce spunea Roşu, subliniind cu câte un „desigur“ sau „evident“. Şi\nsecretarul se străduia să-i demonstreze că toate revoluţiile aşa încep, cu câte o\ntulburare neluată în seamă sau considerată fără importanţă. E avertismentul.\nDacă se iau măsuri potrivite, imediat, dezordinea se poate localiza şi potoli fără\nconsecinţe grave.\nAltminteri, focul se întinde până ce cuprinde o provincie, o ţară, un continent.\n– Acum însă, ce se întâmplă, amice? Lumea nu vede în cele ce se petrec în\nMoldova decât o agitaţie contra ovreilor. Şi, cum spuneai şi tu adineaori, ce\npagubă dacă o să mănânce bătaie nişte jidani? Lasă-i să mănânce. E o supapă de\nsiguranţă. Bătând pe jidani, ţăranii se vor răcori şi vor uita pe ceilalţi boieri şi\narendaşi, care nu-s jidani, dar îi exploatează la fel, dacă nu şi mai rău. Să nu-ţi\nînchipui că astea-s vorbe de clacă, puiule! Urmăreşte toată presa! Pretutindeni,\nmai în surdină, mai pe faţă, sunt justificate, aprobate, chiar blagoslovite",
  "sălbăticiile ţăranilor răzvrătiţi, cu scuza subînţeleasă bineînţeles „jos jidanii“. Se\nspune că e o cauză sfântă la mijloc şi, desigur, aşa este, căci cauza ţăranilor e\nsfântă şi dreaptă. Cu toate astea, în loc să i se caute soluţii cinstite, care să aline\ncât de cât mizeria ţărănească, toţi toarnă untdelemn pe focul încins. Opoziţia,\nbine, să zicem, e opoziţie şi vrea să profite chiar de o catastrofă, ca să puie mâna\npe putere... Cel puţin guvernul de-ar fi cuminte! Aş! Face mai rău decât opoziţia,\nfiindcă nu face nimic. Şi-a pierdut capul sau încă nu-şi dă seama de situaţie.\nDestul că pârjolul se întinde şi nimeni nu ia o măsură de apărare a ordinii. Ş-\natunci iacă de ce-ţi spun eu că e grav şi că a început rostogolirea spre prăpastie!\nRoşu îşi scotea mereu ochelarii de după urechi, îi ştergea atent, îi punea la loc şi\ncontinua mai pasionat, vrând cu orice preţ să convingă pe tânărul Herdelea,\nparcă de convingerea lui ar fi atârnat liniştirea tuturor primejdiilor. Titu era\nconvins în sineşi că elocinţa secretarului s-a dezlănţuit mai cu seamă din pricina\nnedelicateţei lui involuntare şi se credea obligat să asculte cu resemnare, deşi în\nbuzunar îl ardea o scrisorică găsită adineaori la portar, rămasă necitită, cu slovele\nTanţei. Spre norocul lui sosi Antimiu, un reporter gras, asudat, într-o blană\nsoioasă, cu căciula de lutru fals pe ceafă şi cu o gravitate pe faţă, ca şi când ar fi\nfost deţinătorul secretelor supreme de stat. Fără să învrednicească pe Herdelea\nmăcar cu o privire, se prăvăli pe un scaun la biroul secretarului, oftând:\n– Nene Roşule, se încurcă urât de tot chestia cu tulburările...\nDupă-masă e convocat Consiliul de Miniştri pentru a hotărî chemarea\nrezerviştilor!\nSecretarul făcu triumfător către Titu:\n– Ce-ţi spuneam eu, onorabile?... Ai auzit?... Rezerviştii!",
  "Reporterul se pregătea să scrie informaţia. Roşu îl opri cu amărăciune:\n– Anunţă numai Consiliul de Miniştri. Restul nu poate merge la Drapelul. Asta-i\nsoarta noastră ticăloasă. Când ai o ştire senzaţională trebuie să-ţi muşti unghiile\nşi să te uiţi cu jind cum o publică Adevărul...\nPeste câteva minute, din cabinetul directorial apăru însuşi Deliceanu, ras, subţire,\ndelicat. Fără surâsul lui obişnuit părea mai bătrân.\n– Scrie tu, Roşule, că eşti mai iute! zise directorul. Am să-ţi dictez o informaţie\ncare e de fapt un comunicat... Gata? Vasăzică: „Faţă de ştirile alarmante ce se\npublică de câteva zile într-o anumită presă, ni se comunică din sursă autorizată\ncă în ţară domneş te cea mai perfectă linişte şi opinia publică n-are nici un motiv\nserios de îngrijorare. Micile incidente strict locale se datoresc unor agitaţii de\nrea-credinţă. Guvernul, de altfel, este ferm decis a menţine ordinea împotriva\noricui, întrebuinţând toate mijloacele legale.“ Aşa!... Ia citeşte acuma!\nRoşu citi. Directorul aprobă.\n– Da!... O pui în capul informaţiilor politice pe două coloane cu doisprezece\naldine!...\nDădu să plece. Secretarul întrebă:\n– Dar despre chemarea rezerviştilor dăm ceva?... Mi-a adus acuma...",
  "– Nu, nu! întrerupse Deliceanu. Lasă numai comunicatul! De altminteri, chestia\ncu rezerviştii încă nu e sigură. E de văzut dacă în Consiliul de Miniştri se va\ndecide asta sau poate altceva...\nTitu Herdelea profitase şi se retrăsese la o masă mai depărtată să-şi citească\nscrisoarea. Tanţa de-abia acum aflase că s-a mutat.\nJenică n-a spus nimic părinţilor, dar o spionează şi a ameninţat-o cu scandal,\ndacă se mai duce la doamna Alexandrescu. Are să-i povestească multe, i-e dor şi\nvrea să-l întâlnească. Să-i lase, tot la portar, într-un plic, noua adresă şi apoi ea\nva veni negreşit... Titu ascunse scrisoarea, îşi însemnă adresa pe un petic de\nhârtie, fără nume. Îi era şi lui dor de ea, de glasul ei blând şi de ochii ei cu priviri\nînvăluitoare. În zadar s-a bucurat, când s-a mutat de la doamna Alexandrescu, că\na scăpat. Tanţa îi rămăsese în suflet, de unde n-o putea smulge, oricât i se părea\ncă e necesar să se despartă de ea. Lipsa ei îl durea şi-l inspira. În fiecare seară\ndorul şi-l plângea în strofe fierbinţi. Nu mai cizela şi nici nu le scria cu gândul să\nle publice, ci doar ca să-şi mângâie inima.\nRoşu, după ce plecă Deliceanu şi reporterul, îşi reluă explicaţ iile, acuma\nînmuiate în sarcasm din cauza comunicatului care tăgăduia o realitate\nîngrozitoare. Tânărul Herdelea se făcea că-l ascultă, dar vorbele îi intrau pe o\nureche şi-i ieşeau pe cealaltă ca nişte sunete fără sens. Îl preocupa numai Tanţa.\nSe gândea să adauge la adresă şi o oră prin care să-i indice că o aşteaptă. Dacă ea\nnu va putea veni la ora aceea? În loc de oră adăugă: „Te iubesc“.\nCând ieşi de la redacţie, răsuflă: în sfârşit s-a isprăvit cu tulburările! I se părea că\ntulburările sunt numai o altă formă a eternului subiect de discuţii care este aici\nchestia ţărănească. E obiceiul ţării să se vorbească mereu despre lucrurile cele\nmai grave, fără să se facă nimic. Vorbind, oamenii au iluzia că şi-au împlinit\ndatoria. Importantă e vorba, nu fapta. Mai ales când vorba poate propovădui",
  "toate grozăviile.\nLa masă, Gavrilaş îl întreţinu tot despre tulburări. El a auzit pe la poliţie lucruri\nurâte: că un orăşel oarecare ar fi fost devastat de ţăranii răsculaţi şi că se vorbeşte\ndespre mobilizarea armatei...\nDupă-amiazi se întâlni cu preotul Belciug foarte îngrijorat:\n– Mi se pare că am nimerit rău cu venirea în ţară. Se aud întâmplări întristătoare,\nnu ştiu cât sunt de adevărate. La hotel îmi spune portarul c-au sosit jidani de prin\nMoldova, care povestesc grozăvii mari...\n– Pe-aici aşa-s oamenii, domnule părinte! zise Titu cu o siguranţă în care începea\ntotuşi să se amestece neliniştea. Le place să facă din ţânţar armăsar. O fi ceva, nu\nzic, dar nici aşa cum se vorbeşte...\n– Mă gândesc dacă n-ar fi cuminte să mă duc eu frumuşel acasă, să nu mă apuce\npe aici vreo revoluţie sau chiar un război.\nDoamne fereşte, să se închidă graniţele şi să se oprească trenurile!\n– Ia fugi, nu mai vorbi copilării! făcu tânărul Herdelea cu o strângere de inimă.\nCe crezi dumneata, că asta-i ţară de haram, domnule părinte? Fii liniştit şi nu mai\nasculta toate prăpăstiile!",
  "A doua zi se pomeni la Drapelul cu Grigore Iuga. Nu se întâlniseră de vreo două\nsăptămâni. Venea să se intereseze care este adevărul în vălmăşagul de ştiri ce\ncirculau şi se băteau cap în cap.\nLa club se colportau lucrurile colorate după partide. Chiar oamenii despre care\nse ştia că sunt în relaţii intime cu miniştrii sau nu ştiau nimic precis, sau\nascundeau înadins adevărul. Nu mai fusese la Amara de la Crăciun, şi din pricina\ndivorţului, şi din alte pricini.\nDacă ar fi vreo primejdie, s-ar socoti obligat să rămâie la ţară, lângă tatăl său.\n– Cred că ziarele cunosc adevărul, deşi scriu minciuni, zise Grigore cu un surâs\nsilit. Predeleanu îmi spune să-mi văd de treburi, că nu poate permite guvernul să\nse întindă dezordinile în toată ţara. Alţii însă zic că guvernul e neputincios şi nu\nmai poate stăpâni mulţimea întărâtată...\nTitu Herdelea nu-i putea da nici o lămurire inedită sau măcar cu pretenţie de\nautenticitate, nici nu voia să-i spuie simple basme auzite prin oraş. Îi făcu însă\ncunoştinţă cu Roşu care fu încântat şi, după ce lăudă pe Titu, zise aproape\nsolemn:\n– Adevărul, domnul meu, e mai negru decât bănuieşte lumea!\nMişcarea se întinde mereu, zi cu zi, ceas cu ceas, şi nu se ştie dacă se mai poate\nlua vreo măsură care s-o poată stăvili. Iacă, aci am ajuns! Din fericire încă nu s-a\nvărsat sânge, încă nu s-au pierdut vieţi omeneşti, dar nimeni nu ştie ce poate\naduce ziua de mâine.",
  "Îi zugrăvi amănunţit ce-a fost în cutare sat sau oraş, ce s-a prădat şi ce s-a\ndistrus, iar după toate declară ca un orator la tribuna Camerei:\n– Se mişcă ţara, domnul meu! Toată ţara!\nGrigore Iuga, impresionat de tonul profetic al secretarului, se hotărî să plece\nchiar mâine la Amara, invitând şi pe Herdelea să-l însoţească, cu promisiunea că\nnu vor sta decât două-trei zile, iar de-ar trebui să rămâie mai mult, pe el îl va\ntrimite în orice caz la Bucureşti. Titu ar fi fost încântat să meargă, mai ales în\nvremea aceasta, şi se uită întrebător la Roşu, care spuse protector:\n– Poţi să te duci, puiule! Sigur! Se poate să te refuz pe tine? Te pomeneşti că-mi\naduci un reportaj interesant şi pentru Drapelul.\nAr fi senzaţional. Adică, pardon... E vorba de Argeş... Pe acolo deocamdată pare\nsă fie linişte. Totuşi nu strică prudenţa nicăiri la ţară în zilele astea tulburi. Aşa\ncă ia seama, puiule, să nu puie mâna pe tine ţăranii!\n– Ei, parcă eu sunt moşier! râse Titu.\n– Nu râde, amice! făcu secretarul. Crezi că bieţii ovrei care pătimesc acuma sunt\nboieri?",
  "5\n– Eu îmi fac datoria să te avertizez, draga mea, că nu e prudent să pleci acuma la\nţară! zise Gogu Ionescu cu o seriozitate neobişnuită. Fireşte, dacă nu mă asculţi,\neu nu te pot opri şi în orice caz conacul de la Lespezi îţi stă la dispoziţie oricând.\nCred însă că ai să mai reflectezi şi...\n– Am reflectat! îl întrerupse Nadina ironic. Şi n-am putut descoperi nici un motiv\ncare să mă reţie. Din contră, toate mă îndeamnă să nu amân lichidarea, şi\nlichidarea nu se poate face fără mine decât riscând să fiu înşelată, ceea ce nu pot\npermite, tocmai fiindcă sunt femeie, şi toţi speră să mă înşele. De altfel, nu merg\nsingură. Iau pe avocatul meu.\n– Aşteaptă cel puţin să se mai clarifice situaţia!\n– Nu plec mâine, Gogule! glumi Nadina. Încă n-am fixat ziua.\nAş vrea să se mai usuce niţel pământul şi să se îndrepte şoseaua...\nŞi-apoi de unde atâta frică pe tine, când prin părţile astea e linişte deplină?\n– Dă-o încolo de moşie acuma! făcu Gogu. O ai arendată, lasă pe arendaş să se\ndescurce cu ţăranii.",
  "– Tu crezi serios că ţăranii se războiesc cu femeile? Aida de!\n– Bine, nu insist, fiindcă insistenţa mea te face să te încăpăţânezi mai rău! zise\nGogu. Am vorbit şi cu tata. Şi dumnealui crede că e o nebunie ce vrei să faci...\nNu-ţi mai spun de Jenny, care ştii cât te iubeşte. Nu-i aşa, iubirea mea? Eugenia\navea ochii plini de lacrimi. Vru să spuie ceva. Când deschise gura o podidi\nplânsul. Gogu se sperie:\n– Iubirea mea, sufletul meu, ce-i asta? Se poate?\n– Numai tu eşti de vină, Gogule, că alarmezi lumea fără nici un motiv! protestă\nNadina. Să mă ierţi, Jenny dragă, te rog! Dacă ştiam că voi face atâta tulburare,\nnici nu vă mai spuneam că plec...\nErau invitaţii ei la masă. De când Nadina se afla în divorţ, mâncau aproape\npermanent împreună, sau ei la ea, sau ea la ei.\n– Dă-mi voie să-ţi spun, dragă Nadina, că e o nebunie, pur şi simplu nebunie!\nstrigă în cele din urmă Gogu Ionescu, exasperat de îndărătnicia ei.\n– Tocmai fiindcă e nebunie mă ispiteşte! zise Nadina cu o lucire mai vie în ochi.\nÎntr-adevăr Nadina se înverşuna mai ales pentru că toată lumea o sfătuia să\nrenunţe. Avocatul Olimp Stavrat, care-i susţinea divorţul, un bătrâior cochet, cu\no bărbuţă îngrijită, a fost cel dintâi. Îi făcea puţină curte, uneori mai indiscret.\nSuspina în faţa ei şi ridica ochii spre cer, în semn de supremă pasiune. Când a",
  "auzit însă că trebuie să meargă cu ea la ţară, s-a crezut obligat să-i atragă atenţia\nasupra primejdiilor. O privire ironică a Nadinei a fost suficientă să-i schimbe\npărerea:\n– Fireşte, n-am vorbit pentru mine, ci pentru dumneavoastră, coniţă! Din parte-\nmi sunt gata oricând să vă însoţesc şi până la marginea pământului. (Oftă şi\ncontinuă.) Poate că, în sfârşit, veţi observa că şi în pieptul unui avocat bate o\ninimă...\nRaul Brumaru refuză brutal:\n– Ce-ţi trece prin gând, Nadina? Acuma? La ţară?... Vrei să-ţi baţi joc de mine?\nNu, nu! Eu stau binişor la Bucureşti!\nPână şi şoferul Rudolf găsise de cuviinţă să obiecteze că excursiunea aceasta e\ncam periculoasă.\nApărându-i astfel ca o aventură, plecarea la ţară o pasiona.\nDesigur, n-avea motive serioase să se grăbească şi ar mai fi putut aştepta.\nDivorţul se pronunţase, adevărat, dar până la transcriere mai erau vreo două\nsăptămâni. Nici nu se gândea să încheie definitiv vânzarea până ce nu o va putea\nface pe numele ei. Dar îşi zicea că trebuie să hotărască cui vinde, să fixeze tot,\nîncât în ziua când se va transcrie divorţul, să poată iscăli actul şi să sfârşească\norice contact cu ţara.",
  "– De ce vrei tu, Gogule, ca ultima mea călătorie la ţară să fie banală? zise\nNadina. Am oroare de banalitate!",
  "6\nSâmbătă dimineaţa, pe când explica pentru clasa a patra domnia fanarioţilor,\nînvăţătorul Dragoş se pomeni în şcoală cu un jandarm care-i spuse încet că\ndomnul plutonier îl pofteşte urgent până la post, având a-i face o comunicare.\nÎnvăţătorul, parcă l-ar fi aşteptat, răspunse liniştit:\n– Bine, vin imediat...\nŞi, fiindcă jandarmul rămase pe loc, adăugă:\n– Sau vrei să mergem împreună?... Şi mai bine!\nSe uita împrejur. Nu-şi amintea unde şi-a pus pălăria. Era pe masă. O văzu în\nsfârşit, dar întâi îşi luă paltonul. Iar întrebă pe jandarm:\n– Să dau drumul copiilor ori...? Şi cum jandarmul strânse din umeri neştiutor,\ncontinuă:\n– Adică, fireşte, de ce?... Bumbu Ştefan, ieşi la catedră! Să ţii linişte şi să-mi\nscrii pe tablă pe cei ce nu ascultă şi fac gălăgie, ai înţeles?... Să fiţi liniştiţi şi\ncuminţi, copii, că mă întorc numaidecât!",
  "Se uită la jandarm, parcă ar fi vrut să vadă pe figura lui ceva.\nFaţa jandarmului nu spunea nimic. Ieşind în uliţă, îi zise mai hotărât:\n– Trebuie să ne abatem un minut şi pe la casa mea, ca să nu creadă nevastă-mea\ncine ştie ce!\nDoamna Dragoş se îngrozi văzându-l cu jandarmul după el.\nÎncepu să plângă cu hohote, apoi să afurisească. Soacră-sa îi ţinea hangul.\n– Staţi, nu mă jeliţi, că încă n-am murit! făcu Dragoş enervat de lacrimile lor.\nStaţi, că nici nu ştiu de ce mă cheamă!\n– Ia îmbracă-te, socrule, şi du-te cu dânsul, nu şedea ca bolovanul! strigă Florica.\nBătrânul se iuţi, parcă glasul l-ar fi dezmeticit dintr-o toropeală.\nÎnvăţătorul ar fi vrut să spuie ceva, doar pentru asta a venit cu jandarmul. Dându-\nşi seama că nu poate întârzia, bâigui pierdut:\n– Dacă s-ar întâmpla să nu mă întorc, atunci... Adică las’ că i-oi spune tatii, dac-\no fi aşa, că tot vine şi dumnealui... Ei, haidem să mergem!",
  "Se gândi că ar trebui să-şi sărute nevasta, cel puţin pe ea, dar îşi opri dorinţa, ca\nnu cumva să tragă a rău sau să o sperie mai mult. Ieşind, făcu mai slab:\n– Rămâneţi sănătoşi!\nÎn faţa postului de jandarmi era căruţa cu doi căluţi a lui Lupu Chiriţoiu.\nÎnvăţătorul întrebă cu o tresărire:\n– Încotro, moş Lupule?\n– Nu ştiu, dom’ Nică! răspunse bătrânul. Mi-au poruncit dumnealor să viu cu\ncăruţa şi cu merinde pentru cai şi a trebuit să viu!\nPlutonierul Boiangiu îl aştepta în curte şi-l primi cu o mutră de uşurare, parcă i-\nar fi fost teamă că n-are să sosească. Îşi dădură mâna ca totdeauna şi intrară în\ncancelarie.\n– Ce s-a întâmplat, domnule şef, de m-ai luat chiar din clasă? zise Dragoş cu\nmirarea celui ce nu bănuieşte nimic, deşi în sineşi era sigur că trebuie să fie\nefectul supărării lui Miron Iuga de acum trei zile.\nBoiangiu făcu un gest vag, care voia să arate că el n-are nici o vină. Pe urmă îi\nspuse că a primit ordin telegrafic să-l trimită foarte urgent la Piteşti şi să-l\nprezinte domnului prefect personal.",
  "– Şi pentru care motiv, domnule plutonier? zise învăţătorul aproape solemn.\n– Eu am un ordin, domnule Dragoş, şi trebuie să-l execut!\nrăspunse Boiangiu. Aşa că îmi pare rău, dar...\n– Vai de mine, nu-ţi fac nici un reproş! protestă Dragoş.\nCredeam numai că poate cunoşti motivele, cu toate că în fond ar fi acelaşi\nlucru... Atunci când zici să plecăm?\n– Cât mai repede! aşa-mi sună ordinul! spuse plutonierul.\nDacă însă vrei să-ţi aducă ceva de acasă, mai putem zăbovi vreo oră, dar mai\nmult nu, căci până la Piteşti e cale lungă şi căluţii lui moş Lupu...\n– Foarte bine... întrerupse învăţătorul, căutând să păstreze o ţinută demnă, mai cu\nseamă simţind că începea să se clatine. Auzişi, tată, porunca?... Acu du-te\ndegrabă şi dă întâi drumul copiilor acasă, că i-am lăsat singuri în şcoală, şi apoi\nspune-i Floricăi să-mi aducă ce crede dânsa pentru drum, dar iute, să nu pierdem\nvremea şi să-l încurcăm pe dumnealui!\nPlutonierul oferi un scaun învăţătorului. Vorbiră despre lucruri indiferente. Un",
  "moment apăru şi doamna Boiangiu să întrebe pe Dragoş ce mai face Florica. Pe\nurmă, peste vreo jumătate de ceas, năvăli Nicolae, fratele învăţătorului, care nu\nfusese acasă şi aflase de la oameni. Era speriat şi furios. Strigă că are să se ducă\nla boierul Miron, să-i cadă în genunchi... Boiangiu se supără: să nu-i facă lui\nneplăceri, altfel întoarce foaia... Sosi Florica cu merinde şi cu schimburi.\n– Atunci, domnule Dragoş, suntem gata? zise plutonierul.\nVasăzică, putem pleca?...\nDeschise uşa de la camera jandarmilor, ordonând:\n– Bogza!... Aide!... Gata!...\nUn jandarm înarmat se ivi în uşă, bătând din călcâie. În ogradă şi în uliţă erau\nstrânşi vreo treizeci de ţărani. Vestea că învăţătorul a fost arestat s-a răspândit în\nsat ca focul. Boiangiu se încruntă. Îi era frică să nu se întâmple vreo complicaţie.\nÎi luă totuşi cu blândeţe:\n– Da voi altă treabă n-aveţi, măi oameni?... Faceţi loc!... Veniţi să căscaţi gura,\nparcă ar fi panoramă!\nMarin Stan se apropie confidenţial, socotindu-se mai prieten cu şeful:\n– Don’ plutonier, fii bun, zău... E păcat de don’ Nică, zău aşa!",
  "Dumneata, dacă vrei, poţi!\n– Marine, vezi-ţi de treabă, că mă superi! mârâi Boiangiu.\nFiindcă se mai găsiră şi alţii să stăruie, plutonierul zori pe Dragoş, care-şi lua\nrămas bun de la Florica:\n– Aidem, domnule învăţător, aidem!... Şi te rog foarte mult să ai toată grija pe\ndrum, să nu se întâmple ceva, căci jandarmul are ordin să tragă!\n– Fii liniştit! zâmbi Dragoş, adăugând către ţăranii care înconjurau căruţa: Să ne\nvedem cu bine, oameni buni!\n– Dumnezeu să-ţi ajute! răspunse mulţimea.\nCăruţa porni. Dragoş nu mai întoarse capul. Lângă el, arma jandarmului se\nclătina ca un avertisment. Florica, cu obrajii uzi, porni pe mijlocul uliţei, după\ncăruţa ce se micşora mereu. Boiangiu răsuflă uşurat c-a scăpat de-o grijă mare.\nAcuma explica mai blajin oamenilor adunaţi:\n– Credeţi că eu fac de capul meu?... Dacă vine porunca de sus, trebuie s-o\nîmplinesc, că sunt soldat şi soldatul nu crâcneşte!",
  "– Apoi asta aşa-i! aprobară câţiva ţărani.\nMulţimea totuşi rămase în şosea, vorbind, sfătuind, întrebând.\nDeodată Nicolae Dragoş izbucni amărât:\n– Staţi, staţi şi sporovăiţi ca babele, în loc să mergeţi la boierul Miron, să vă\nrugaţi să nu-l năpăstuiască pe bietul Nică... Şi nu vreţi să ştiţi că numai din\npricina voastră s-a stricat cu boierul şi...\nŢăranii ascultau, unii aprobau, mai mulţi tăceau. Cineva zise: „Putem să ne\nducem, că n-are să ne omoare“, altul mormăi gros: „Parcă boierul are să se uite\nîn gura voastră“, iar unul strigă sfătos: „Da de ce nu te duci tu, Nicule, şi\nîndemni numai pe alţii?“\n– Zic eu că nu merg? se înfurie flăcăul. Crezi că mi-e frică de boier ca vouă? Alţi\nţărani soseau mai alarmaţi. Începură să se amestece şi femei, şi copii printre\nbărbaţii care umpleau uliţa de la postul de jandarmi până la baba Ioana. Tot\nvorbind şi tocmindu-se, mulţimea ajunse pe nesimţite în faţa conacului Iuga. Pe\ncând Luca Talabă spunea într-un grup că în alte părţi oamenii nu se lasă aşa\ncălcaţi în picioare, Trifon Guju răbufni cu glasu-i pătrunzător:\n– Aidem, măi oameni, că-i mai mare ruşinea să ne tot ciorovă im ca babele!\nIntrară în ograda argaţilor. Un stol de porumbei se ridică în văzduh, iar galiţele\nse risipiră speriate. Curtea se umplu. Leonte Bumbu, logofătul, ieşi mirat dintr-o",
  "odaie în capul gol:\n– Da ce-i, de-aţi venit tot satul? Răspunseră mai multe glasuri deodată. Logofătul\nse scărpină în ceafă:\n– Are să se supere boierul că...\n– Las’ să se mai supere şi dumnealui, că noi ne-am supărat destul, strigă din\ngrămadă un glas necăjit.\nÎntâmplarea aduse în clipa aceea pe Miron Iuga. Deşteptarea primăverii parcă-l\nîntinerise.\n– Ce-i, Bumbule, cu oamenii ăştia, ce poftesc? Marin Stan începu rugămintea,\nalţii o continuară până ce Iuga se dumeri:\n– A, vasăzică l-au arestat?... Foarte bine au făcut... Acuma cred că o să vă vie şi\nvouă mintea cea bună a rumânului!\nCâţiva strigară obraznic să-l ierte. Miron se înfurie:\n– La mine nu se prind treburile astea! Mă mir că încă nu mă cunoaşteţi, că doar\nîmpreună trăim! Eu v-am socotit oameni de omenie, dar mă tem că am greşit.\nAcuma veniţi grămadă, iar la învoieli vă codiţi!",
  "– Nu mai putem, cucoane, cu învoielile vechi! ţipă Toader Strâmbu. Îmi pier\ncopilaşii de foame, măcar că am muncit de...\n– Nu mai puteţi? făcu Miron Iuga. Foarte bine! Staţi acasă, şi leneviţi, şi văitaţi-\nvă!... Cine-i harnic şi cumpănit poate să trăiască din munca cinstită...\n– D-apoi că nimeni nu şade, cucoane, că muncim toţi destul, dar şi\ndumneavoastră trebuie să ne mai ajutaţi! zise Serafim Mogoş domol şi hotărât.\n– Eu la tocmeală nu stau cu nimeni şi nici nu vă rog! spuse bătrânul Miron aspru.\nPământ să fie, că braţe de muncă se găsesc cu miile! Dacă voi nu vreţi să\nmunciţi, vom aduce oameni din Transilvania!\n– Ba străini să nu vie, cucoane, că pământurile astea noi le-am muncit totdeauna,\nnu străinii! strigă Trifon Guju.\n– Tu crezi că am să te întreb pe tine, prăpăditule? se revoltă Miron Iuga. Asta vă\nmai lipsea, obrăznicia!... Aideţi, am terminat cu voi! Să-mi curăţaţi locul\nnumaidecât!\n– Apoi aşa nu-i bine, cucoane! făcu Luca Talabă dârz. Nu-i bine deloc.\nMiron Iuga nu se clinti până ce se goli curtea. Apoi porunci scârbit:",
  "– Bumbule, închide porţile!",
  "7\nA doua zi, duminică, pe când ieşea lumea de la biserică, se răspândi vestea că\nadineaori ar fi trecut prin sat doi călăreţi pe cai albi cu porunci de la vodă. În faţa\ncârciumii pe bătătura unde se ţinea hora, pâlcuri de oameni se opriră să afle\nnoutăţi. Mulţi născoceau amănunte alandala. Ignat Cercel, ca un câine de pripas,\ntrecea de la un grup la altul, cu aceeaşi întrebare:\n– Oare n-o fi poruncit despre pământuri, măi oameni? Primarul Ion Pravilă, după\nce ascultă în dreapta şi-n stânga, strigă în batjocură:\n– Măi, nu cumva or fi cai verzi pe pereţi călăreţii voştri? Nu râse nimeni. Un\nbătrân îl probozi:\n– Degeaba batjocoreşti, don’ primar, că astea nu-s de batjocorit!\nCă nici strâmbătatea nu poate stăpâni mereu şi trebuie să vie vremea dreptăţii!\n– Apoi dreptatea nu vine călare, moşule! făcu Pravilă cu alt glas.\n– Vine cum poate şi bine că soseşte! bâigui bătrânul.\nLeonte Orbişor povestea că Anghelina lui Nistor Mucenicu s-ar fi întâlnit cu",
  "călăreţii. Aşa i-a spus lui cineva, nu ştie cine. Lupu Chiriţoiu socotea că trebuie\nsă fie ceva adevărat, fiindcă şi el a auzit multe la Piteşti ieri, când l-a dus pe don’\nNică.\nPeste un răstimp, Vasile Zidaru aduse pe Anghelina să mărturisească dânsa ce-a\nfost şi cum. Femeia se codea şi se ruşina să vorbească în faţa atâtor oameni care\no încurajau cu ochii lacomi:\n– Aoleu, păcatele mele, mi-am lăsat copiii singuri şi...\nPrimarul vru să o ia la instrucţie. Anghelina se sperie şi se apără că trebuie să-i\nmai fi văzut şi alţi oameni, că doar călăreţii nu se fereau şi nici n-aveau de ce:\n– Spune, muiere, din fir în păr, că nu te mănâncă nimeni! o îndemnă Ignat cu\nblândeţe. Vrem să ştim şi noi poruncile şi să nu greşim!\nÎn sfârşit Anghelina îşi luă inima-n dinţi:\n– Plecasem cu băieţelul de mână până la soacră-mea, să-mi mai împrumute niţel\nporumb... când treceam pe la biserică tocmai trăgeau clopotele de sfânta\nevanghelie şi mă închinam, şi-mi era ruşine, că de atâtea griji şi necazuri nici la\nsfânta slujbă nu mai pot răzbi. N-apucai bine să mă închin, că şi văzui venind pe\nuliţă doi călăreţi pe cai albi, de m-am mirat. Veneau din sus, dinspre Lespezi. Mă\ndădui la marginea uliţei, dar numai ce mă pomenii că unul mă strigă şi zice:\n„Unde te duci, muiere?“ Zic: „Numai colea, la soacră-mea...“ Şi cellalt zice:\n„Văd că eşti necăjită rău, dar n-ai grijă, că noi aducem veste mare, că pe noi ne-a\ntrimis vodă să dăm de ştire oamenilor că toate moşiile sunt ale lor de-aci înainte,\nşi să se apuce de îndată să le împartă după dreptate, iar pe boieri şi pe arendaşi",
  "să-i alunge şi să le ardă conacele, şi curţile, şi toate acareturile, ca nu cumva să\nse mai întoarcă înapoi! Ai înţeles, femeie? ...Şi să nu întârzie deloc oamenii, că\naşa e porunca lui vodă şi cine nu ascultă porunca, amarnic are să ispăşească!“\nUite aşa mi-a spus călăreţul şi eu zic: „Am înţeles, dar...“ „Apoi atunci bine!\nRămâi sănătoasă!“ „Dumnezeu să v-ajute şi dumneavoastră!“ Dânşii au pornit\ndevale şi eu m-am întors şi m-am uitat după ei o bucată de timp, ş-apoi mi-am\nvăzut de drum şi i-am spus socrului ce mi-au spus călăreţii, şi s-a mirat şi\ndumnealui...\nOamenii tăcură, până ce Ignat Cercel zise, clătinând din cap:\n– Mare minune şi asta!\nMai aflară de la Anghelina că cei doi călăreţi erau îmbrăcaţi în alb şi că au trecut\nori spre Ruginoasa, ori spre Vaideei. Pe urmă, primarul o trimise acasă să-şi vază\nde copii.\nÎntr-un târziu, veni şi Anton Nacu, care avusese nişte treburi la Ruginoasa, şi\npovesti că şi el s-a întâlnit pe drum cu călăreţii albi şi i-au spus tot aşa, că\noamenii să-şi împartă fără zăbavă pământurile boierilor şi cine se împotriveşte să\nnu fie cruţat, cum n-au fost nici oamenii cruţaţi de dânşii.\nCu toate că se desprimăvărase, era vreme mohorâtă, cu cerul de plumb. Oamenii\nse zgribuleau, dar nu se risipeau. Pe la amiazi, Matei Dulmanu sosi cu alţi câţiva\ndin Lespezi, aducând ştirea că şi pe la ei au trecut călăreţii. Irimie Popa, pândarul\narendaşului Cosma, se întorcea din Vaideei şi spunea că şi acolo se minunează\nlumea ce să fie cu călăreţii care au poruncit ca oamenii să bage plugurile îndată\nîn moşia boierului...",
  "– Ce să fie, măi Irimie? îl desluşi Leonte Orbişor. Ne-a mai venit şi nouă rândul!\n– Nu v-aduceţi aminte de când vă spun mereu că vodă vrea să împartă oamenilor\npământurile? făcu Ignat Cercel cu mândrie.\nN-aţi vrut să mă credeţi. Acu se adevereşte de-a binelea!\nPrimarul amuţise; trecu la cârciumă să se încălzească cu un păhărel, iar peste\ncâteva minute o şterse acasă, nevrând să fie de faţă când oamenii vorbesc prea\nmulte prostii. Petre Petre, înflăcărat, amintea lui Luca Talabă cât au alergat prin\nBucureşti pentru moşia cucoanei, şi încheie:\n– Bine că nu ne-am încurcat!\n– Ei, stai, băiete, că nu s-a isprăvit! Dacă s-ar împărţi moşiile cum merge gura\noamenilor, ehei, bine ar fi!\nAtunci glasul lui Trifon Guju, zgrunţuros şi ursuz, se înălţă peste şovăirile\nţăranilor:\n– Da noi ce facem, măi creştini? Şezătoare ori?...\n– Aşa-i, aşa-i, ce facem? răspunseră alte glasuri desţelenite.",
  "Că de vorbe şi de sfaturi ne-am săturat!",
  "Răscoala de Liviu Rebreanu\nVolumul II: Focurile",
  "Capitolul VII – SCÂNTEIA",
  "1\nÎn aceeaşi duminică, pe la amiazi, Grigore Iuga cu Titu Herdelea coborau în gara\nBurdea, unde îi aştepta brişca galbenă de la Amara cu Ichim pe capră.\n– Toate bune pe aici, Ichime? întrebă Grigore.\n– Deocamdată pace, conaşule! zise vizitiul. Răspunsul cu „deocamdată“ nu-i\nplăcu lui Grigore, totuşi nu insistă. Destul îl plictisise călătoria cu trenul. Într-un\nvagon a fost numai el cu Herdelea. Celelalte, de asemenea, aproape goale. În\ntoate gările, în schimb, vălmăşag de oameni speriaţi, care-şi povesteau grozăvii\ndespre ţăranii răzvrătiţi şi mai ales despre intenţiile lor. Toţi recunoş teau până la\nurmă că la ei e linişte, ce-i drept, dar că se pregătesc lucruri nemaipomenite.\nGrigore ştia bine că prin părţile acestea nu s-a întâmplat încă nimica şi de aceea\nminciunile îl supărau, socotindu-le ca o propagandă directă pentru stârnirea\ndezordinilor.\nÎn gară Titu avu apoi ghinionul să se mai întâlnească şi cu Ilie Rogojinaru,\narendaşul cu care călătorise astă-toamnă şi-l exasperase cu teoriile lui agrare\npractice. Nu mai scăpă de el până la Costeşti.\n– Ei, cucoane, am avut ori n-am avut dreptate cu ţăranii? îl apostrofase\narendaşul, mereu jovial şi zgomotos.\nPe urmă a venit în compartimentul lor, să le mai treacă urâtul.",
  "Le-a povestit că se repezise la Bucureşti, fiindcă prinsese din vânt o vorbă cum\ncă moşia Babaroaga a doamnei Iuga ar fi de vânzare.\nDe mult tot umblă el să se tragă mai aproape de capitală şi i-ar fi convenit de\nminune un petic de pământ în Argeşul de jos, în regiunea unde şi-a început\nmeseria asta grea de agricultor. S-a interesat niţel, şi s-a dus în strada Argintari.\nNu ştia că boierii sunt în divorţ şi încă a întrebat pe doamna (tare mai e\nfrumoasă, nu-i fie de deochi) ce mai face conul Grigore, de i-a venit să-i\nplesnească obrazul de ruşine când a auzit cum e situaţia chiar din guriţa\ncucoanei. Au discutat şi au rămas să se întâlnească la ţară acuma, în zilele astea,\ncă dumneaei merge acolo tocmai pentru vânzarea proprietăţii. Şi iată că s-a\npornit răzmeriţa şi trebuie să plece degrabă şi el acasă, la Olena, să-şi apere\nbruma de agoniseală, că el ştie cum să vorbească şi să se tocmească cu ţăranii.\n– Poate că ne-o feri Dumnezeu de pârjol! zise Rogojinaru într-un rând. Numai\nstăpânirea să fie cuminte şi energică. Ţăranului îi trebuie dreptate, cucoane, dar\nşi stăpân. Dacă stăpânul e slab, dreptatea nu-i mai ajunge. De aceea zic că fără o\nmână tare nu se vor linişti oamenii. Eu nu mă iau după jurnale, că jurnalele spun\nmai multe minciuni decât adevăr. M-am întâlnit însă alaltăieri cu un arendaş\novrei de pe lângă Vaslui. Ce mi-a povestit bietul om, nici nu-ţi vine a crede. Cu\nţăranii s-ar fi înţeles el, cum s-a înţeles şi altă dată. Dar la încheierea învoielilor\ns-a pomenit cu prefectul, care le-a spus să nu se lase înşelaţi de arendaşul jidan şi\nmai bine să-l ia la goană. Auzi dumneata, prefect să îndemne pe ţărani să ia la\ngoană pe arendaş! Oamenilor atât le-a trebuit, că s-au şi apucat să dea foc\nconacului, să omoare vitele şi câte ticăloşii... Şi de ce credeţi că i-a aţâţat\nprefectul? Din ură contra jidanilor? Aş!\nUn cumnat de-al lui umbla să ia cu arendă moşia, şi nu putea.\nAcuma, dacă a alungat pe ovrei, credea că vor pune ei mâna pe bunătatea de",
  "proprietate. Numai că socoteala a ieşit pe dos, că ţăranii s-au ridicat pe urmă să\nîmpartă între ei pământul. Prefectul s-a supărat, fireşte, şi a scos armata.\nDegeaba, oamenii nu s-au înfricoşat nici de armată, că ştiau bine că armata n-are\nvoie să tragă, şi unde mi-au început să se repeadă în soldaţi cu furci, cu pietre, de\nnici n-au nimerit, sărmanii, încotro să fugă!... Ei, apoi vedeţi dumneavoastră,\ncum să se potolească oamenii şi cum să fie ascultători, dacă tocmai cârmuirea îi\nînvaţă la rele? Destul că opoziţia îşi face de cap şi ţipă prin toate jurnalele că\nţăranii au dreptate şi că sunt nişte mieluşei...\nDe altfel, plictiseala lui Grigore creştea cu cât se apropiau de Amara, parcă\natmosfera s-ar fi încărcat mereu de mai multe presimţiri rele. Tânărul Herdelea,\nvăzându-l cum se posomorăşte, regreta că a venit şi se întreba de ce l-o mai fi\nluat. Grigore îşi dădu seama şi-i zise amărât:\n– Să mă ierţi că sunt cum sunt, dar nici eu nu mai ştiu ce e cu mine!\nBrişca înainta anevoie pe şoseaua desfundată de ploile începutului de primăvară.\nVizitiul îndemna telegarii, bombănind:\n– Nu s-a zbicit deloc drumul... Dacă tot plouă şi nu mai dă soarele...\nGrigore observa cu atenţie şi satele, şi câmpurile, parc-ar fi căutat să ghicească o\ntaină. Sub bolta mohorâtă, pământul negru se zgribulea pătat cu dese ochiuri de\napă tulbure, iar prin sate ţăranii, ca duminica, mai pe la cârciumă, mai pe la câte\no casă, se sfătuiau ca şi altă dată. Lui Grigore însă i se părea că în ochii lor\nluceşte ceva deosebit şi că toată înfăţişarea lor ar fi mai dârză.\nDupă ce ieşiră din Lespezi, întrebă deodată pe vizitiu:",
  "– Cu muncile cum mai staţi, Ichime?\n– Apoi stăm bine, conaşule, că nici nu le-am început! răspunse vizitiul cu o\nşovăire. Şi vremea a fost rea, c-a tot plouat, şi nici oamenii nu s-au cumpănit\nîncă la învoieli...\n– A, nici învoielile nu le-aţi făcut? zise Grigore.\n– Nu le-am făcut, conaşule, că oamenii se codesc şi tărăgănesc, că pe aici a venit\nvestea că trebuie să se împartă moşiile la oameni, ş-apoi oamenii aşteaptă\nîmpărţeala...\nÎn Amara, în jurul cârciumii lui Busuioc, era mai multă lume ca de obicei. Ichim\nspuse că s-au adunat oamenii şi din celelalte sate din pricina călăreţilor care au\ntrecut de dimineaţă cu poruncile lui vodă.\nGrigore desluşi până şi pe faţa tatălui său o îngrijorare, cu toate că bătrânul se\nsilea s-o ascundă. Ştia că de la el nu va afla nimic şi că va trebui să ia contact\ndirect cu ţăranii, ca să-şi dea seama de adevărata atmosferă, deşi chiar puţinele\ncuvinte ale lui Ichim i-o zugrăviseră suficient. Vorbi întâi cu logofătul Bumbu,\ncare mărturisi că trăieşte cu spaima în sân şi nici măcar nu poate să-i spuie\nboierului cum stau lucrurile, şi pentru că se sfieşte, şi de teamă să nu-l supere.\nDacă ar fi consimţit acum trei săptămâni să îndulcească numai niţeluş condiţiile\nînvoielilor, azi n-ar mai avea nici o grijă. Atunci oamenii s-ar fi mulţumit cu\ncâteva fărâmături, acuma nici nu mai vor să audă de ce-a fost. Mai ales de când\numblă fel de fel de zvonuri despre împărţirea moşiilor, nu e chip să te mai\nînţelegi cu nimeni...",
  "Ieşind apoi cu Titu Herdelea în sat, plutonierul Boiangiu le spuse că până acum e\nlinişte şi doar arestarea învăţătorului Dragoş a cam aţâţat pe săteni. El nu\ncunoştea motivele arestării, prin sat însă merge zvonul că boierul Miron ar fi\nprovocat-o, pentru că Dragoş a intervenit în favoarea ţăranilor.\nSe amestecară, în sfârşit, între oamenii adunaţi la cârciumă.\nGrigore îi întrebă de necazuri. Auzi răspunsuri blânde, dar în doi peri. Nu\nîndrăzneau sau nu voiau să-şi deschidă inimile cu toate că privirile lor nu erau\nduşmănoase, ci mai curând întrebătoare.\nIspiti îndeosebi pe Petre, a cărui faţă aspră părea mai frământată de înfrigurare.\nPetre se zăpăci. El iubea pe Grigore ca pe un arhanghel, mai ales de când cu\nplata boilor şi ştergerea datoriei, şi ar fi fost în stare să sară în foc pentru el.\nBâlbâi încurcat:\n– De, coane Grigoriţă, ne-am luat şi noi după alţii, că învoielile vechi au fost\nprea grele şi nu putem trăi... Moş Lupule, ia spune matale conaşului, că eşti mai\nbun de gură şi mai bătrân!\n– Spune, moş Lupule, să te-auzim! îl îndemnă şi Grigore cu o curiozitate\nprietenoasă.\n– Apoi, conaşule, unii s-au învoit, alţii au mai chibzuit, cum i-a mânat mintea şi\nsimţirea pe fiecare! făcu Lupu Chiriţoiu tărăgănat. Da oamenii o duc tare greu,\nconaşule, credeţi-ne şi pe noi! Eu sunt bătrân şi cine ştie de-oi mai apuca",
  "Crăciunul, dar mergem din rău în mai rău. Eram flăcău pe vremea bunicului\nmatale, coane Grigoriţă, şi ştiu ce a fost. Era uite-aşa ca matale şi la fel de bun şi\nde milos, şi nu suferea să vadă un om flămând ori necăjit, că îndată poruncea să-i\ndea de la curte ce-i lipsea. Lua boierul din zece una şi aşa ne ajutam şi ieşeam\ndeasupra nevoilor.\nŞi pământ era destul, că şi oamenii erau mai puţini...\nSe întinse la amintiri până ce alţii îl întrerupseră întrebând pe Grigore ce să fie cu\ncălăreţii care au vestit poruncile regelui şi când şi cum o să înceapă împărţirea\npământurilor? Întorcându-se spre casă, tânărul Iuga ceru impresiile lui Herdelea.\n– Mie oamenii mi se par liniştiţi, zise Titu. Dacă-i iei cu binele, te poţi înţelege\ncu dânşii. Nu se ştie însă până când, căci...\n– Şi tocmai asta e întrebarea cea mare! murmură îngrijorat Grigore.\nSeara rămase în patru ochi cu bătrânul să discute împreună situaţia şi mijloacele\nde întrebuinţat pentru a evita o nenorocire posibilă. Miron Iuga strânse din\nsprâncene de îndată ce auzi că Grigore, pentru liniştea spiritelor, a stat de vorbă\ncu oamenii. Iar când tânărul îi ceru să intervie pentru eliberarea grabnică a\nînvăţătorului, bătrânul izbucni:\n– Adică să mă umilesc eu în faţa ţăranilor?\n– Nu e umilinţă, tată! zise Grigore. Dragoş n-a săvârşit nici o crimă care să...",
  "– Dragoşul tău e instigatorul sătenilor mei! spuse Miron grav.\nEl mi i-a zăpăcit, mi i-a aţâţat şi le-a scormonit toate nemulţumirile. Ce-aţi făcut\nvoi la oraşe, a făcut el aici, încât mi-a distrus toată munca mea de treizeci de\nani!... De altfel, dacă nu ştiai, află că eu am cerut, motivat, prefectului să mi-l\nridice imediat din sat şi te asigur că lipsa învăţătorului tău nu e deloc spre răul\nţăranilor!\n– Te înşeli, tată! Dragoş e indispensabil aici în momentele acestea. Numai el ar fi\nîn stare, prin influenţa lui firească, să mai înfrâneze pornirile de ură!\n– O, dacă am fi ajuns în aşa hal, ar fi rău de noi, Grigoriţă!\nzise batjocoritor bătrânul. Frâna sunt eu, Grigoriţă!\nTânărul se spăimântă. Înţelegea că tatăl său trăieşte pe altă lume sau nu vrea să-şi\ndea seama de realitate. Îi expuse toate câte le-a aflat, subliniind că n-a avut timp\nsă afle decât cine ştie a câta parte din nemulţumirile care ameninţă să se\ntransforme în incendiu.\nÎl rugă, în sfârşit, să-l lase pe dânsul să încerce a se învoi cu ţăranii.\nBătrânul refuză. Era convins că Grigore, cu metodele lui feminine, ar îngreuia\nsituaţia. Avea atâta încredere în propria-i experienţă şi cunoaştere a oamenilor, că\ns-ar fi considerat înjosit dacă, tocmai în zilele grele, şi-ar fi renegat mijloacele",
  "sale cu eficacitate experimentate în trei decenii şi ar fi trecut mâna unui tânăr cu\ncapul plin de teorii.\n– Orice clipă de slăbiciune, orice ezitare, orice lipsă de energie n-ar face decât să\nîncurajeze în rele pe nenorociţii înfierbântaţi de agitaţiile voastre! zise Miron\nocrotitor. De altfel, tu exagerezi mult, desigur fără să-ţi dai seama, gravitatea\nstărilor de lucruri de aici. Ce-o fi în alte locuri nu ştiu. Bănuiesc că exagerările\ntendenţioase au creat atmosfera apăsată în general. Cu oamenii mei însă eu am\nmetodele mele încercate. Întâi supunere şi pe urmă tocmeală. Fireşte cu două\nsisteme în acelaşi timp nu se poate lucra şi nu se pot obţine rezultate. Dacă m-ai\nfi întrebat pe mine, te-aş fi rugat să nu te amesteci între ţărani şi să nu le culegi\nrevendică rile. E un semn de slăbiciune, după părerea mea, ş-apoi mă descoperi\npe mine ca pe un tiran fără inimă şi-mi încurci socotelile.\n– Când apare un conflict, e bine să fie un intermediar care...\nobiectă Grigore.\n– Nu, nu! întrerupse bătrânul mai vioi, fiindcă îşi amintea cum şi învăţătorul îi\nvorbise deunăzi cam la fel. Eu nu cunosc nici un conflict şi nici nu admit măcar\nposibilitatea de conflicte între mine şi ţărani. Ar însemna că şi eu caut să-i\nexploatez ca alţii, sau să profit de neputinţele lor. Şi tu ştii că nu e în obiceiul\nnostru să ne îngrăşăm din stoarcerea ţăranului.\nDiscuţia se lungi până târziu după miezul nopţii. Tânărul Iuga încercă toate\nargumentele şi rugăminţile. Insistenţele enervară de câteva ori pe bătrânul\nMiron, precum încăpăţânarea bătrânului enerva pe Grigore, care trebui să-i spuie\nneted că atitudinea aceasta de sfidare a realităţii poate să-i pericliteze averea şi\nviaţa.",
  "– S-a făcut târziu şi ne certăm în zadar! zise la urmă Miron.\nÎmi pare rău că n-ai ajuns încă sa ştii că tatăl tău nu cedează niciodată când e\nconvins de dreptatea lui şi că nu se pleacă decât înaintea lui Dumnezeu.\n– Atunci mie nu-mi rămâne decât să plec cum am venit? întrebă Grigore uluit.\n– Cred că da! mormăi bătrânul, dând din cap. Mi-ar fi fost drag să te am alături\nde mine, dar mi-e teamă că, în loc de a avea un sprijin, aş avea o piedică.\nÎntoarce-te liniştit la Bucureşti şi lasă-mă pe mine să-mi apăr pământul. Cât\ntrăiesc eu, asta e datoria mea...\nA doua zi de dimineaţă, Grigore vru să reia convorbirea. Tatăl său îl opri hotărât,\nsfătuindu-l să plece. S-a gândit, a chibzuit şi singura soluţie este asta. Altfel, ar\navea în fiece moment controverse care i-ar paraliza orice mişcare. Mai cu seamă\ncă şi Nadina şi-a anunţat sosirea. Tânărul numai acuma află vestea şi se revoltă:\n– Ce impresie are să facă asupra lumii comerţul dumitale cu fosta mea nevastă?\nBună, nu, cu siguranţă. Nici chiar asupra sătenilor!\n– Pentru că s-a despărţit de tine a devenit o ciumată cu care nu mai poţi avea\nlegături de curtenie sau de afaceri? făcu bătrânul.\nCa-n toate, exagerezi şi aici.",
  "– Nu ştiu care exagerăm, tată, dar ştiu că eu, într-adevăr, nu pot rămânea să mă\nîntâlnesc cu Nadina în preajma transcrierii divorţului! spuse Grigore.\n– Un motiv mai mult să mă laşi singur spre binele amândurora!\naprobă Miron Iuga grav.\nÎndată după dejun trebui să plece, ca să poată prinde la Costeşti acceleratul.\nBrişca galbenă cu Ichim trăsese din vreme la scară.\nMiron îşi îmbrăţişă odrasla fără emfază, ca totdeauna. Grigore îl sărută pe\namândoi obrajii, înduioşat şi de-abia stăpânindu-şi firea.\n– Am să reviu peste câteva zile, tată! Sper că atunci te voi găsi singur!\n– Să revii când va fi linişte, Grigoriţă! răspunse bătrânul, plin de încredere.\nÎnsoţi brişca până în faţa noului conac, lângă rondul în formă de inimă, răvăşit de\nintemperiile iernii. Ieşind pe poartă, Grigore întoarse capul. Bătrânul era în\nacelaşi loc, ca un stâlp înfipt în pământ...\nÎn dreptul cârciumii, ţăranii stăteau ca şi ieri, parcă nici nu s-ar mai fi mişcat de\nacolo.",
  "– Ce mai aşteaptă oamenii, Ichime? zise Grigore.\n– Parcă ei ştiu ce aşteaptă, conaşule? bolborosi vizitiul. Uite-aşa, ca proştii...\nTitu Herdelea se simţea de prisos, cum se simţise toată vremea.\nSe bucura că pleacă mai repede. I se părea că scapă dintr-un cazan clocotitor.",
  "2\n– Oare de ce-o fi plecând aşa degrabă? întrebă Ignat Cercel cu ochii după brişca\ngalbenă, ce se depărta.\nŢăranii se uitau toţi după brişcă, mai mult din obişnuinţă.\n– Apoi ce să caute aici? zise cineva. Se duce unde-i mai bine şi mai cald.\n– Rămâne boierul cel bătrân, n-ai grijă! făcu Serafim Mogoş acru. Nu scapi de\nboieri cu una, cu două, Gherasime!\n– Măcar de-ar fi toţi ca dumnealui! strigă Petre. L-ai văzut şi ieri cum a venit\nîntre oameni... Dacă n-ar fi bătrânul...\n– Păi da, vezi bine, numai că bătrânul porunceşte! zise Serafim.\nBătea puţin vânt. Oamenii îşi strângeau sumanele şi-şi înfundau căciulile. Nu se\nîndurau deloc să se împrăştie. Unii se mai repezeau pe acasă, să-şi mai vază de\nvite ori să mai îmbuce, dar se întorceau curând, parcă le-ar fi fost frică să nu se\nîntâmple ceva în lipsa lor.\nCei din satele vecine, care fuseseră ieri să întrebe despre călăreţii albi, au venit şi",
  "azi, aducând şi alţi tovarăşi, ca la o şezătoare mare. Vorbeau despre aceleaşi\nnecazuri, ca totdeauna, doar mai cu luare-aminte, ca şi când s-ar feri să nu-i audă\ncineva. Nu se prea priveau în ochi fie de teamă să nu se vadă ce pâlpâie în ochii\ncelorlalţi sau să nu vadă ceilalţi focul din ochii proprii. Pe toate feţele, însă, juca\no întrebare, aceeaşi, posomorâtă şi pătimaşă, care aştepta un răspuns.\nPrimarul, de câte ori trecea, striga:\n– Da ce, măi oameni, voi n-aveţi case, n-aveţi neveste, n-aveţi copii? Îi\nrăspundea mereu Vasile Zidaru, cu aceeaşi glumă, stârnind acelaşi râs aspru:\n– Ne-am ciocoit şi noi, don’ primar, c-aşa au venit vremurile!\nDe-abia către seară se mai risipiră, după ce văzură pe colonelul Ştefănescu\ntrecând cu careta spre conacul Iuga, iar mai pe urmă pe arendaşul Cosma\nBuruiană. Pe grecul, însă, nu l-a zărit nimeni, pentru că a sosit pe întuneric, când\nnumai în cârciumă mai erau câţiva întârziaţi.\nMiron Iuga îi adunase pe toţi, chiar şi pe Platamonu, ca să se documenteze. Cel\nmai speriat era colonelul pensionar. Se văicărea ca o babă că-şi pierde acuma tot\nrodul unei vieţi de trudă. Grija cea mare o avea, însă, din pricina celor trei fete\npe care le-ar fi trimis undeva, să nu le pângărească cumva bestiile astea turbate.\nLuat mai de scurt de Miron, mărturisi că la el e linişte şi pace, învoielile făcute,\nnumai muncile nu le-a început încă. Îi era frică de ziua de mâine, pentru că\nbestiile astea turbate nu merită nici o încredere.",
  "– Cum să fiu calm, domnule, când îi cunosc cum îi cunosc eu? strigă Ştefănescu\nplângător. Dumneata ai jandarmii colea, sub streaşină. Eu nimic, sunt singur cu\nbietele fete la cheremul tâlharilor. Cerui generalului Dadarlat măcar un pichet de\nsoldaţi pentru paza copilelor, cel puţin. Aş! Nu poate. Nici la moşia lui n-are\ndecât o ordonanţă. Şi să mai faci agricultură în ţara asta!... Cum să nu te jupoaie\nde viu ţăranii, dacă guvernului nu-i pasă de soarta noastră?\n– Dacă vorbeşti aşa şi faţă de ţărani, să nu te miri de ce ţi-or face! zise Iuga\nironic.\n– Se poate, coane Miroane? se indignă colonelul. Dar cum îţi închipui? Eu vă\nspun aci, dumneavoastră, ca unor fraţi de suferinţă! Cu ţăranii însă fac miliţie în\ntoată regula! Se poate? Mai liniştit era Platamonu. Fata o expediase la Piteşti mai\nde multişor, iar el cu nevasta şi feciorul n-aveau de ce să se teamă.\nEi stau pe loc, orice s-ar întâmpla, şi nici n-ar avea unde să meargă, toată averea\nlor fiind vârâtă în cele două moşii. Fireşte, nu pomenea nimic despre rezervele în\nmonetă bună ce le avea la banca din Bucureşti. Asta îl privea. De altfel, el se află\nfoarte bine cu ţăranii. Nu i-a bruftuluit niciodată, nu i-a bătut, aşa că n-are\nnimeni de ce să-l urască. Bietul Chirilă Păun s-a supărat pentru întâmplarea fetei\ncu Aristide, dar şi pe el are să-l împace. Pentru proprietatea Lespezi s-a învoit\nperfect cu oamenii; i-a mai înlesnit puţin, ce-i drept, totuşi speră că se va\ndespăgubi altfel. Numai cu Babaroaga e bucluc. Ţăranii, de unde odinioară\numblau s-o cumpere ei, acuma cer să fie parcelată între dânşii gratis. Din\nfericire, mâine soseşte doamna Nadina şi se va lichida şi încurcă tura cu\nBabaroaga.\nCosma Buruiană n-avea nici o noutate să-i comunice. Frica lui o cunoştea Iuga\nprea bine. Ce nu voia să spuie Cosma nimănui, era că-şi pregătise familia să fie\ngata în orice clipă de plecare.",
  "Mai bine să se ducă pe gârlă toate, numai să scape cu viaţă.\nMiron Iuga le recomandă sânge rece şi energie, deşi îşi dădea seama că\nrecomandaţia lui e vorbă în vânt. Oamenii aceştia sunt morţi de frică de acuma.\nÎi convocase, în realitate, ca să se controleze pe sine însuşi. El, după câte aflase,\ncredea că zvonurile despre intenţiile de răzvrătire ale ţăranilor lui sunt în bună\nparte exagerări de ale celor fricoşi. Credinţa şi-a găsit-o deplin confirmată de\nlamentaţiile arendaşilor, încât acuma era lămurit.\nMai multă încredere avea în primarul satului şi în şeful postului de jandarmi, cu\ncare stătu mai lung de vorbă în aceeaşi seară, după ce se retraseră arendaşii.\nAmândoi raportară că oamenii sunt liniştiţi, cam murmură ei din pricina\nînvoielilor, după obicei, dar numai să se îndrepte puţin vremea şi toţi se vor da\npe brazdă. De cumpărarea moşiei Babaroaga s-au lăsat, fiindcă le-a intrat în cap\ncă stăpânirea le-o va împărţi lor pe degeaba. Aşa s-a născocit şi povestea cu\ncălăreţii albi care vestesc împărţirea pământurilor...\nOamenii mereu asta visează, mai cu seamă primăvara. Totuşi primarul Pravilă\nobservă respectuos că trebuie să meargă mână-n mână cu jandarmii, că de s-ar\nivi niscai smintiţi să facă vreo răutate, să poată fi puşi îndată la locul lor.\nBoiangiu de asemenea spuse că şi primarul să fie cu ochii în patru, că postul e\nslab, abia cinci oameni cu dânsul împreună. Miron Iuga făgădui că va atrage\natenţia prefectului, care are să treacă pe aici într-o zi d-astea, să vadă dacă nu s-\nar putea să-i mai trimită câţiva jandarmi. Adăugă însă că ordinea nu depinde de\nmulţimea paznicilor, ci de vigilenţa lor.\n– Oamenii trebuie să simtă că există o autoritate! zise bătrânul Miron. Nici\nprovocări, dar nici şovăiri! Orice încercare de dezorRă scoala. Vol. II 15 dine,\nînainte de a servi ca îndemn altora, să fie reprimată energic şi exemplar!",
  "– Am înţeles, cucoane! murmură primarul supus.\n– Trăiţi! făcu Boiangiu umflându-şi pieptul, ca să arate că are energie mai multă\nchiar decât trebuie.",
  "3\nTitu Herdelea şi Grigore Iuga sosiră la Bucureşti pe înserat.\nAcceleratul era ticsit de oameni îngroziţi, care-şi părăsiseră gospodăriile de frica\nţăranilor, fugind la Bucureşti, singurul loc unde sperau să fie la adăpostul\nprimejdiilor.\n– Asta e începutul panicii! spuse Grigore trist. Îţi închipui cum alimentează asta\nnenorocirile!\nNefiind chip să puie mâna pe o birjă în îmbulzeala din piaţa Gării de Nord, se\nagăţară de un vagon de tramvai cu cai, arhiplin, de asemenea. În piaţa Teatrului\nNaţional coborâră. Grigore spunea că se va duce la Predeleanu, iar Titu voia să\niasă mai târziu în oraş să mai culeagă noutăţi. În clipa când îşi dădură mâna să se\ndespartă, se apropie un ţigănuş cu ziare, ţipând cât îl ţinea gura:\n– Adevărul, ediţie specială!... Adevărul!... Specială!\nCumpărară amândoi. Titlul gras sărea în ochi: Tulburările tărăneşti în discuţia\nCamerei. Fără o vorbă, se retraseră împreună sub un felinar să citească. O\ninterpelare prilejuise o dezbatere furtunoasă în jurul dezordinilor ţărăneşti, care\nse întindeau vertiginos. Câţiva deputaţi din opoziţie acuzau guvernul că n-a fost\ncapabil să împiedice izbucnirea nemulţumirilor, apărau pe ţărani şi protestau\nvehement ca nu cumva să se recurgă la represiuni sângeroase. Mai mulţi\nguvernamentali imputau opoziţiei că încurajează pe răufăcători şi că agenţii ei",
  "îndeamnă pe ţărani la nelegiuiri.\n– Bună propagandă! murmură Grigore Iuga. Ţara arde şi dumnealor îşi fac\ncomplimente!\nTitu Herdelea o luă pe calea Victoriei. N-auzea decât „răscoale“, „ţăranii“,\n„tulburări“, „arendaşi“... Coti la dreapta pe bulevard, spre casă. Un glas cunoscut\nîl opri:\n– Ei, domnule Herdelea?... Ce mai faci?... Ce zici de răscoale? Ce? Văzuşi\nsurpriza ciocoilor? Dumnealor credeau că s-a găsit ţapul ispăşitor: jidanii sunt\nvinovaţi că ciocoii exploatează pe ţărani! Ştiţi, la noi totdeauna jidanii sunt\npricina tuturor relelor.\nEi, dar ţăranii s-au întors împotriva ciocoilor, şi acuma nu mai sunt buni ţăranii.\nAcuma scoate armata, ucide-i spânzură-i!\nEra tânărul Mendelson, fiul cizmarului din Buzeşti. Vorbea cu un zâmbet ciudat,\ncare pe Titu îl supăra, încât îi răspunse cu imputare:\n– Nu e nici un motiv de bucurie, domnule Mendelson, în...\n– Da ce, eu mă bucur? protestă tânărul atât de vehement, că intonă cuvintele cu\nun accent ovreiesc aproape comic. Cine ţi-a spus dumitale că mă bucur?... Mai\nîntâi eu, ca socialist, sunt contra violenţelor şi deci nu pot să mă bucur. Pe urmă\neu ştiu că bieţii ţărani vor plăti cu mult sânge curajul lor de a se ridica împotriva",
  "boierilor...\nUn sfert de ceas îi făcu teoria nedreptăţilor sociale, să-i dovedească de ce pe el îl\ndor mai mult mişcările actuale decât pe alţii.\nHerdelea, ca să scape de vorbăria lui, se scuză că trebuie să meargă acasă, că\nvine de pe drum, dar tânărul Mendelson îl întovărăşi până în faţa porţii şi nu-l\nslăbi până nu-şi termină expozeul.\nAcasă îl aşteptau pe Titu două scrisorele. Una, sosită prin poştă, îl anunţa că\nTanţa va veni miercuri, după-amiază, pe la orele şase, când se mai întunecă\npuţin, şi se încheia cu mii de sărutări.\nCealaltă i-o lăsase aseară preotul Belciug, comunicându-i că pleacă în mare\ngrabă, fiindcă revoluţia a luat proporţii mari de tot şi are să ajungă curând şi la\nBucureşti, încât orice întârziere ar putea să-l coste viaţa... Lui Titu îi părea rău că\npărinţelul a fugit aşa. Ar fi vrut să trimită şi el acasă măcar câteva nimicuri, să\nprimească şi ai lui ceva de la dânsul din Bucureşti. Cu bileţelul popii în mână\nînsă se pomeni gândindu-se: „Când zice Tanţa că vine? Miercuri?... Azi e luni...\nVasăzică, tocmai poimâine...“ A doua zi se înfiinţă mai devreme la Drapelul. Ca\nniciodată odaia lui Roşu era plină de redactori şi de gălăgie. Se discutau\nîntâmplările de ieri de la Cameră şi mai cu seamă un articolmanifest apărut în\nGlasul poporului, oficiosul opoziţiei, semnat de un fost ministru. Directorul\nDeliceanu tuna şi fulgera comentând pasagiile, pe care un redactor roşcovan,\nveşnic revoltatul Bebe Antoniade, le citea cu glas tare.\n– Stai, şefule, ascultă, că acuma vine partea cea mai tare!",
  "strigă Bebe triumfător. Ia ascultaţi: „Cu câtă durere de inimă văd insuficienţa,\nnedestoinicia guvernului în faţa gravelor evenimente.\nCând ţăranii nu cer decât putinţa de a trăi, când putinţa aceasta li se refuză cu\nobrăznicie, când dreptatea muritorilor de foame strigă la cer, pe dl prim-ministru\nîl preocupă drepturile câştigate.\nCe drepturi câştigate? Acelea de a extermina pe ţăranii noştri, pe aceia care sunt\ntalpa, tăria, fiinţa ţării întregi?“ Staţi, staţi, că acuma e şi mai frumos! „Nu există\ndecât un singur drept, care e mai presus de orice, anume dreptul ţăranilor de a\ntrăi în ţara lor, de a nu fi jefuiţi, de a fi ocrotiţi contra venalităţii unei\nadministraţii corupte, de a fi sprijiniţi în lupta pentru recucerirea pământului lor\nstrămoşesc din mâinile murdare ale exploatatorilor fără milă.\nŞi cine nu înţelege lupta aceasta, de trei ori sfântă, trebuie să se coboare la locul\ncare este mai potrivit cu gradul lui de înţelegere a lucrurilor. Să se ştie că toate au\no margine, chiar şi în ţara noastră binecuvântată, şi că pietrele s-ar ridica singure\nsă ne lovească, dacă am tolera ca sângele românilor să plătească incapacitatea\nguvernului!“ După o clipă de consternare generală, Deliceanu exclamă în culmea\nindignării:\n– Asta e provocare directă la rebeliune! La asta nu există decât un singur răspuns\ndemn: arestarea individului, indiferent cine ar fi! Cu atât mai ruşinos că e un fost\nministru!\n– Aşa-s ăştia, şefule, zise redactorul cititor, sentenţios. Când vor să răstoarne\nguvernul, nu mai aleg mijloacele.",
  "– Ei, tocmai de aceea, guvernul nu poate răspunde la astfel de crime decât printr-\nun singur gest: la Văcăreşti! declară directorul marţial. Sau, dacă nu se simte în\nstare, atunci mai bine să se retragă şi să-i lase pe demagogi să potolească\nmişcările pe care le-au provocat.\n– De ce să-i lase, domnule?! protestă bătrânul reporter Davidescu, înfricoşat de\nperspectiva opoziţiei. Mai bine să-i bage pe toţi la dubă şi să-i înveţe omenie!\nTitu Herdelea, care se strecurase într-un colţ, intimidat de sanhedrinul\nredacţional, deveni centrul interesului când Roşu îl întrebă ce-a văzut la ţară?\nDupă ce tânărul povesti că în general a găsit linişte şi numai atmosfera i s-a părut\napăsată, Deliceanu observă:\n– Fireşte! Unde n-au ajuns încă instigatorii dumnealor e linişte... Trimiteţi însă\narticolul onorabilului fost ministru şi să vedem dacă va mai fi linişte!\nRoşu nu mai rămase singur până la amiazi, deşi grozav ar fi dorit să spuie lui\nTitu, confidentul său de toate zilele, câteva amănunte extraordinare, pe care\nnumai el le cunoştea. De aceea, când Herdelea se pregăti să plece, îi zise\nsemnificativ:\n– N-ar fi rău să treci după-masă pe la Cameră, puiule! Poate să fie iar ceva\ninteresant! Şi mâine să vii mai de dimineaţă la redacţie, ai înţeles?",
  "4\nMarţi dimineaţa soarele scoase capul de după perdeaua de nori plumburii. În\nbătaia razelor calde, ţăranii se îmbulzeau împrejurul cârciumii lui Busuioc, să\nafle ce-o fi pus la cale aseară boierii la curtea bătrânului. Primarul, mieros şi\nglumeţ, le spunea mereu:\n– Măi băieţi, nu vă pierdeţi vremea degeaba, măi!... Ori aşteptaţi să mai vie\ncălăreţii cei năzdrăvani?... Vedeţi-vă de treburi, măi oameni!\n– Ei, săracii călăreţi, că bine-au mai glăsuit! zise Marin Stan puţin cherchelit,\ndupă ce poposise un răstimp la tejgheaua lui Cristea. Altfel cine ar mai fi adunat\npe boierii noştri la sfat şi la tocmeală?... Ehei, fraţilor, frica-i mare cucoană!...\nNu-i aşa, dom’ primar?\n– Măi Marine, cum îţi vine ţie, om în toată firea, să vorbeşti atâtea bazaconii?\nfăcu Pravilă în batjocură. Da de cine să le fie frică boierilor, măi Marine? De\ntine, mă?... Vai de căpăţâna ta, Marine!\nUnii râseră, dar alţii strigau ameninţător:\n– Ba să le mai fie frică şi de noi!\n– Apoi de bine şi de bucurie nu s-au strâns ei! zise Serafim Mogoş.",
  "– Poruncile cu împărţirea pământurilor o fi umblând să le dosească! zise Ignat\nCercel.\n– Bine că ne-au spus călăreţii, că nici noi nu ne-om lăsa! zise Toader Strâmbu.\nPrimarul întrerupse energic:\n– Ia mai ţineţi-vă gura, măi, că pe urmă mă supăr! Eu vă vorbesc frumos, iar voi\ndă-i, şi dă-i cu prostia! Apoi aşa nu ne împăcăm, fraţilor!\nMarin Stan, cu o privire galeşă, caraghioasă, întrebă deodată:\n– Don’ primar, eu poate c-am băut ceva, nu zic, dar matale cu plutonierul ce-aţi\ncătat azi-noapte la boierul cel bătrân, ai?\n– Dar ce, tu crezi că noi ne ascundem de tine ori de cineva? ripostă Pravilă\nsemeţ. Ce, mi-e ruşine că m-a chemat boierul Miron? Nu-s eu primarul\ncomunei? Apoi?... Şi ce, am pus la cale lucruri de ruşine? Cine umblă să ţie\nlinişte şi pace în sat face rău, ai? Aşa zici tu, măi Marinică?\n– Ba nu, Doamne fereşte! răspunse Marin serios, parcă i-ar fi trecut şumeneala.\nCă noi linişte şi pace vrem, şi dreptate!... Dar credeam că boierul te-a întrebat şi\npe matale cum şi în cel fel să împartă pământurile la oameni...",
  "– Apoi tocmai pe boierul Miron l-ai nimerit să împartă pământuri, Marine\nbăiete? râse primarul. Nu-l ştii tu pe dumnealui cât i-e de dragă moşia?\n– De bunăvoie cine-şi împarte averea? mormăi Ignat Cercel.\nDar dacă-i porunca de la vodă?... Mie nu mi-a luat porcul pentru bir? Ş-am tăcut,\ncă n-am avut ce face, şi copilaşii rabdă de foame!\nVăzând că n-o scoate la capăt, primarul Pravilă mai făcu vreo două glume şi apoi\no şterse la cancelarie. Pe la amiază pică însă Matei Dulmanu de la Lespezi cu\nştirea aflată de la argaţii conacului că azi are să sosească cuconiţa de la Bucureşti\ncu automobilul, că a şi făcut foc în toate odăile şi curăţenie... Între ţărani se\nîncepu o fierbere, ca şi când intră dihorul între găini. Glasuri felurite porniră şi se\nîncrucişară în mulţimea răscolită:\n– Da de ce mai vine?... Ori tot vrea să vândă Babaroaga altora?\n– N-o lăsăm, cum s-o lăsăm?\n– Mai bine să le dăm foc!\n– Poate că are şi dumneaei vreo poruncă pentru împărţire...\n– Trebuia să băgăm plugurile şi să nu tot aşteptăm!",
  "– Lăsaţi-o să vie, oameni buni, că noi ce păzim? strigă Petre Petre mai tare ca\ntoţi.\nÎn vreme ce oamenii se frământau aşa, Pavel Tunsu, un bărbat uscăţiv, cu cap\nmic şi cu ochi hrăpăreţi, ginerele babei Ioana, se tocmea cu copilaşul său\nCostică:\n– Du-te, măi băiete, la mă-ta mare să te joci cu copiii, c-aşa ţi-a poruncit\nmămica! Du-te, Costică, nu te ţine după mine, printre picioarele oamenilor, c-\naici nu-i de copii, nu vezi? (Şi cum Costică tăcea şi se agăţa de mâneca lui:)\nPleacă, măi, că te bat, auzi? Ori nu vrei să auzi?\n– Mi-e frică de câini, scânci copilul.\n– Ce câini, că nu-i nici un câine până la mă-ta mare, că-i numai colea! îl îndemnă\nPavel. Aide, du-te, dragul tatii, nu mă necăji!\nDu-te binişor!\nCostică, mai convins, mai de teama bătăii, căci tată-său îl cam snopea când se\nsupăra, porni tândălind devale pe uliţă. Era desculţ, cu capul gol, cu o cămaşă\nmurdară, ruptă şi cu mânecile largi. Cum se depărtă puţin îşi recăpătă\nzburdălnicia obişnuită, iar ajungând la cocioaba babei Ioana, înainte chiar de a\nintra în ogradă, începu să cheme pe Nicu, băieţelul lui Vasile Zidaru, de peste\ndrum, cu nişte strigăte de să răscoale toţi vecinii.",
  "Baba Ioana era necăjită cu o găină care căzuse cloşcă, o aşezase pe ouă şi acuma,\ndupă o săptămână, nu mai voia să stea, încât o făcea să alerge după ea prin cea\nogradă şi grădină. Auzind glasul nepotului, mormăi bosumflată, gândindu-se că\nnumai adineaori i-a plecat de pe cap nebunul de Anton: „Abia scăpai de un\nnebun şi-mi vine altul, mai îndrăcit“.\nCând în sfârşit Costică, împreună cu Nicu, se ivi în pragul casei, bătrâna îl\nbombăni fără să-i privească:\n– Ascultă, băiete, să vă jucaţi frumos şi să nu mă mai amărăşti şi tu, că sunt eu\ndestul de amărâtă, fire-ar a dracului!\nCostică nu luă în seamă cicăleala ei şi, după ce se învârti puţin prin casă şi se\nhărţui cu câinii, se văită că i-e foame.\n– Te trimite şi nemâncat, să te hrănesc eu, că nu v-am hrănit destul! bufni baba\nIoana. Vezi că-i mămăligă pe masă, învelită în prosop, şi oala cu lapte pe vatră!\nDu-te şi crapă până-i plesni!\nBătrâna îşi văzu de ale ei, iar copiii de jocurile lor. Din când în când însă îi mai\nocăra, îi mai blestema ca să nu-şi facă de cap:\n– Măi dracilor, lăsaţi câinii în pace, c-o să vă muşte!... Costică, fire-ai al\ndracului, nu-mi hâşăi găinile, că se sperie şi nu se mai strâng acasă!... Băiete,\nnebunit-ai ori nu mai ai mult? Cum te sui tu călare pe purcel, să mi-l deşeli, bată-\nte Dumnezeu!",
  "Mai târziu, Costică ieşi în uliţă, unde avea mai mult loc pentru a arăta lui Nicu\nalte năzdrăvănii. El, fiind mai mare, se socotea obligat să întreţie admiraţia\ntovarăşului de joacă prin toate obrăzniciile posibile faţă de bunică-sa. După un\nrăstimp baba Ioana iar strigă din casă:\n– Măi băiete, stai în ogradă şi nu te mai juca în uliţă, să te calce vreo căruţă şi să-\nmi mai găsesc beleaua din pricina ta!\nNumaidecât răsună de peste drum şi glasul nevestei lui Vasile Zidaru:\n– Nicuşor! Vin’ la mămica şi nu te mai ţinea după zănaticul de Costică! Vino să-\nţi dea mămica ta ceva!\nCostică se juca de-a calul, fugea de ici-colo şi, de câte ori trecea pe lângă Nicu,\nnecheza triumfător. Nicuşor era atât de fermecat de joc, că nici nu auzi glasul\nmămicăi.\nPe baba Ioana o înfuria orice amestec al nevestei lui Vasile.\nMai ales, însă, nu suferea să-i ocărască nepotul. Cu mâinile ude, cum spăla o\ncratiţă, ieşi la poartă, în uliţă:\n– Costică, drace, acu să vii înăuntru, auzi?... Ce mi te zbenguieş ti pe drum?\nOgrada nu-ţi ajunge?... N-auzi, măi băiete?...",
  "Ori înăuntru, ori pleacă acasă!\nCopilul se miorlăi, fără a se opri din joc:\n– Ce-ai cu mine, mamaie?... Lasă-ne să ne jucăm, că nu facem nimic!\nBunica, dezarmată, bolborosi ceva, trânti portiţa şi se întoarse la cratiţă:\n– Să te duci dracului acasă, să nu-mi scoţi mie sufletul, că n-am vreme să mă ţin\nde coada ta, fire-ai al dracului!\nNici n-apucă bine să-şi bage iar mâinile în cratiţă, că se şi auzi de departe un\ntutuit de automobil. Cât era de mânioasă, baba tot mai strigă după odorul de\nnepot:\n– Fugi de-acolo, băiete, să nu te calce aia!\nNicu, fricos, nu mai aşteptă glasul mămicăi şi se retrase grabnic după portiţă,\nmulţumit să privească printre uluci.\nCostică însă, viteaz, se înfipse în mijlocul uliţei şi de acolo făcu falnic:",
  "– Uite, Nicule, mie nu mi-e frică!... Uite! Uite!\nÎntinse braţele, încât mânecile largi îi atârnau ca nişte aripi de liliac şi scoase\nlimba mare în batjocură spre maşina care apăruse şi se apropia în goană, cu\ngemete stridente de sirenă.\n– Măi Costică, unde eşti, ia seama, fire-ai al dracului! răsună iar glasul babei la\nuşa cocioabei.\nAutomobilul ajunsese numai la vreo cincizeci de paşi şi copilul nu se clintea din\nloc în ciuda avertismentelor nervoase ale trompetei.\nObservând îndărătnicia copilului, şoferul dădu să-l ferească la dreapta. Costică\ntrecu de asemenea la dreapta, parc-ar fi vrut cu tot dinadinsul să se arunce sub\nroţi. Cu o răsucire bruscă de volan trăsura viră la stânga, dar tot atât de brusc\ntrecu şi copilul la stânga. Atunci frânele scârţâiră cu oftări ruginite şi maşina\nstopă scurt în ţipetele doamnei din fund. În clipa următoare şoferul fu lângă\ncopilul care rămăsese cu limba scoasă, încremenit, la doi paşi de botul\nautomobilului.\n– Rupe-i urechile, Rudolf, să se înveţe minte, blestematul!\nstrigă domnul cu bărbuţă din maşină.\nŞoferul zgâlţâi zdravăn urechile băiatului, îi mai arse şi câteva palme peste cap şi\napoi îl azvârli pe podeţ, lângă portiţa în dosul căreia Nicu amorţise de frică cu",
  "gura căscată şi lumânărele sub nas:\n– Acolo să stai, hoţule, nu înaintea maşinilor!\nPe când automobilul cotea puţin mai jos, în curtea conacului Iuga, răcnetele lui\nCostică umpleau văzduhul şi adunau vecinii.\nBaba Ioana, speriată, sosi într-un suflet:\n– Ce-i, Costică?... Ce-ai păţit? Copilul răspunse printre sughiţuri de plâns:\n– Eu m-am... m-am... m-am jucat... şi... aoleu, aoleu urechile mele!\n– Ce s-a întâmplat, măi Nicuşor, că tu ai văzut? întrebă baba.\n– L-a bătut domnul, dacă n-a vrut să ferească! bâigui Nicu, suspinând de emoţie.\n– Bine ţi-a făcut! Prea bine! făcu baba Ioana, venindu-şi în fire, către nepotu-său\nbătut. Trebuia să-ţi sucească gâtul, afurisitule, că n-asculţi, oricât îmi bat gura cu\ntine!... Aide, pleacă acasă!\nDu-te dracului cu cine mi te-a trimis, să-mi mai sară inima şi pentru tine!... Acu\nsă pleci, că te iau şi eu la bătaie, drac împieliţat ce eşti!",
  "Copilul se ridică şi, fără să se uite la nimeni, porni pe uliţă în sus, ţinându-se cu\nmâinile de urechi şi urlând:\n– Aoleu, că mi-a rupt urechea!... Aoleu, că m-a omorât!\n– Tare-i neastâmpărat şi nebunatic băiatul ăsta! clătină din cap o femeie.\n– Hai acasă, Nicuşor! zise nevasta lui Vasile Zidaru, luându-şi odrasla cu\nmândrie de mână. Tu eşti cuminte, Nicuşor, aşa-i, dragul mamei? Tu nu eşti\nobraznic cu oamenii, aşa-i, Nicuşor? Baba Ioana se întoarse în ogradă\nînchinându-se şi apoi bodogă nind:\n– Fire-aţi ai dracului să fiţi!",
  "5\nTribuna presei era aproape goală. Doar vreo trei redactori care dezbăteau,\nîmpreună cu Titu Herdelea, probabilitatea căderii guvernului, şi bătrânul reporter\nparlamentar de la Universul, Bididiu, care, în colţul său rezervat, dormita\ngâfâind în aşteptarea deschiderii şedinţei. Trecuse de cinci şi jos, în incintă,\nnumai câţiva deputaţi obscuri şi plictisiţi căscau cu gravitate de mameluci.\nTribunele însă gemeau de lume. Un redactor tinerel, plimbându-şi privirea peste\nfeţele înroşite de curiozitate şi enervare, remarcă diplomatic:\n– Numai moşieri şi arendaşi în tribune... Parcă discursurile de aici o să-i apere de\nfuria ţăranilor!\nTitu Herdelea ştia că noutăţi numai jos, în culoare, ar putea auzi. Dar el venea rar\nla Cameră şi nu îndrăznea să coboare ca alţi confraţi specializaţi. Deocamdată se\ncam plictisea şi el.\nSubtilităţile pentru şi contra guvernului, pe care le vânturau cei trei, nu-l prea\ninteresau. Nu cunoştea culisele luptelor dintre partide şi în partide, iar dintre\noamenii politici numai pe cei câţiva despre care se vorbea mai des în ziare şi\nnumai din nume.\nDeodată intră, misterios şi important, un reporter slab, mic şi cocârjit, Popescu-\nRăcaru de la Dimineaţa. Cel de la Universul se trezi din moleşeală şi întrebă\ncăscând:",
  "– Ce-i, monşer, începe ori nu începe, că eu o dau dracului de afacere!\n– Taci, bre, că începe! zise Popescu-Răcaru. Dar şedinţa e fleac.\nSă vă spun eu mai bine o ştire extraordinară şi senzaţională. A adus-o adineaori\nşeful de cabinet de la Interne. E caldă... Zice că într-un orăşel de la Dunăre, n-a\nvrut să comunice ce oraş, trebuie să fie Giurgiu, azi-dimineaţă rezerviştii\nconcentraţi s-au revoltat contra ofiţerilor, pe doi i-au ucis, pe mai mulţi i-au rănit\nfoarte grav şi apoi s-au risipit prin satele lor, luând şi armele cu ei. Ai? Asta nu e\nglumă! Vă închipuiţi ce panică a produs în guvern ştirea asta. Vasăzică, nici\narmata nu e sigură. Şi tulburările au ajuns în Vlaşca. Se pare că şi din Ilfov,\nîmprejurul Bucureştilor, s-au primit informaţii că ţăranii se agită. Ce-ar fi să se\nnăpustească asupra capitalei şi armata să treacă de partea lor?... Guvernul se zice\ncă se gândeşte foarte serios să ceară intervenţia armatelor austriace, altfel e\npericol să se ducă peste cap ţara...\nInformaţiile reporterului stârniră consternare. Gâturi curioase din tribuna vecină\nse întindeau să audă. Un redactor obiectă totuşi:\n– Câte basme circulă acuma...\n– Ce basme, bre? se indignă Popescu-Răcaru. N-auzi că ştirea e proaspătă, adusă\nde şeful de cabinet de la Interne şi spusă într-un grup de deputaţi... Da ce, azi\nmai e nevoie de basme? De altfel, eu o şi duc la gazetă. Nu ştiu însă dacă ne-o\nlăsa-o guvernul s-o dăm?",
  "– Eu nici n-o mai comunic, făcu Bididiu, somnolent. Ar fi inutil. Noi nu\npublicăm decât informaţii cu ştampila oficialităţii.\n– D-aia sunteţi organul laşităţii de cugetare! surâse un tânăr bătăios.\n– Zi, băiete, cât pofteşti! murmură redactorul, strângând din umeri. Ce,\nUniversul e jurnalul meu? Incinta începea să se învioreze. Pe estrada\nprezidenţială forfoteau secretari şi funcţionari. Se auzeau glasurile aprozilor de\npe culoare: „Poftiţi la şedinţă, domnilor deputaţi!“ Examinând figurile de jos,\nTitu Herdelea zări pe Gogu Ionescu, care se uita la tribuna doamnelor, căutându-\nşi soţia, cu care schimbă câteva semne.\nEugenia văzuse pe tânărul Herdelea şi i-l arăta din ochi lui Gogu.\nPeste câteva clipe Gogu veni sub tribuna presei şi de acolo strigă lui Titu:\n– Ia pe Eugenia la sfârşitul şedinţei şi aşteptaţi-mă jos!\nHerdelea numai acuma descoperi pe Eugenia, care-i zâmbea prietenos. O salută\ncu o plecăciune reverenţioasă.\nŞedinţa în sfârşit se deschise. Zgomotul continua în incintă în timp ce în jurul\npreşedintelui se morfoleau procese-verbale, sumare şi alte lucruri pe care nu le\nasculta nimeni. O figură incoloră se pierdea pe banca ministerială. Apoi glasul\nexpeditiv al preşedintelui anunţă:",
  "– Domnul raportor are cuvântul!\nUn domn mustăcios şi vânjos se urcă la tribună şi citi cu voce mândră de bariton\nproiectul de lege pentru scutirea de orice taxe a benzinei întrebuinţată de\nautomobile. Deputaţii din bănci, cu convorbirile lor zeloase, înăbuşeau cuvintele\nraportorului, ca şi când le-ar fi fost ruşine de ele.\n– Uite de ce le arde dumnealor în momentele astea, să uşureze pe cei treizeci de\nmilionari care se plimbă cu automobile! mormăi redactorul Universului,\nscriindu-şi cronica.\nPeste câteva minute apoi răsună iarăşi chemarea aprozilor: „Poftiţi la vot,\ndomnilor deputaţi!“\n– Aideţi, domnilor, că nu mai e nimic! zise un gazetar, strângâ ndu-şi grăbit filele\nşi plecând.\nTitu Herdelea stătu până văzu pe Gogu Ionescu defilând în faţa urnelor de vot,\niar pe urmă coborî cu Eugenia.\n– Nu ştiu cine-mi spuse, mi se pare Deliceanu, c-ai fost cu Grigore la Amara? îl\nîntrebă foarte agitat Gogu. Ce-i pe acolo?...\nNici idee n-ai cât suntem de îngrijoraţi! Închipuieşte-ţi, dragă, Nadina tocmai\nacuma s-a găsit să se ducă la ţară, să-şi vânză moşia! Azi la prânz a plecat cu\nautomobilul... Ce zici dumneata de treaba asta? Tânărul Herdelea căută să-l",
  "liniştească, povestindu-i că întradevă r numai aseară a sosit de la Amara unde\nstăpânea ordine şi pace. Gogu Ionescu reluă aproape lăcrimând:\n– Da, dar n-ai auzit că şi în Vlaşca au început devastările şi omorurile?... Nici în\nBucureşti nu mai este deplină siguranţă şi ea se duce la ţară!... Doamne, parcă tot\nnu-mi vine a crede c-a plecat! Ce capriciu şi îndărătnicie! N-am mai pomenit! În\nvremuri d-astea dai încolo şi moşii, şi bani, numai viaţa să ţi-o salvezi. De unde\npână unde graba asta să lichideze moşia?... Nu ştiu, am impresia că un demon a\nispitit-o, altfel nu se poate înţelege.\nÎl luară pe Titu cu dânşii, îl opriră la masă şi toată seara vorbiră despre Nadina.\n28 Ţăranii vorbeau tocmai despre cuconiţa, care adineaori trecuse cu\nautomobilul spre conacul boierului Miron, când copilul lui Pavel Tunsu se\napropie văitându-se ca din gură de şarpe:\n– Aoleu, că mi-a smuls urechea!... Aoleu, că m-a omorât!\nVasile Zidaru, aflându-se mai la margine, îl întrebă:\n– Da cine te-a bătut, măi Costică?... Ai?... Nu vrei să spui?...\nDe ce nu spui, mă, cine te-a bătut? Pavel Tunsu plecase acasă. Copilul înţelese\ncă tatăl său nu poate să fie între oameni, altfel ar fi sărit să vadă de ce plânge. De\naceea nici nu răspunse lui Vasile, ci îşi văzu de drum, continuând urletele mai cu\nfoc, parcă s-ar fi fălit cu ce-a păţit şi ar fi vrut să dea de ştire la tot satul.",
  "O femeie, venind în urma copilului, se crezu obligată să răspundă ea lui Vasile:\n– L-au muştruluit niţel boierii, că nu s-a ferit din uliţă când a venit maşina!\nZidaru clătină din cap:\n– Da dumnealor ce-şi mai pun mintea cu copiii? Vreo doi ţărani, alături, făcură\nde asemenea:\n– Aşa-i, de ce să bată copilul?... Că doar nu le-a mâncat averea!\nIar Ignat Cercel se burzului:\n– Acu nu le mai ajunge că ne schingiuiesc pe noi, încep să ne oropsească şi\ncopilaşii. Pe ai mei i-au lăsat flămânzi, că le-au luat purcelul... Bine stăm, n-am\nce zice!\nAlţii se amestecară:\n– Apoi să lase-n pace copiii!... Ce-au şi cu bieţii copii!... Nici de dânşii nu mai\nîncap?... Of, Doamne, rău ne-ai mai pedepsit!...",
  "Dacă suntem şi noi molâi şi fricoşi!... Ia să te ştie că pui mâna pe par, să vedem,\nar mai îndrăzni să te mai batjocorească? Toader Strâmbu, cu faţa roşită, cu ochii\nbulbucaţi, răcnea:\n– Să fi fost copilaşul meu, c-apoi le arătam eu! Şi într-un grup, mai aproape de\nuşa cârciumii, Trifon Guju spunea fără pripeală, rece, liniştit, doar cu ochii\nîncruntaţi ca totdeauna:\n– Boierii numai de frică ştiu omenie!\nGlasurile se împleteau, se încurcau şi se întreceau. Oamenii se îmbulzeau când\nîntr-o parte, când în alta, ascultând, bombănind, blestemând. Parcă un vânt\nnehotărât ar fi împins-o încoace şi încolo, mulţimea se zvârcolea şi se aprindea.\nCârciumarul Busuioc, care ieşise în prag, înţelegând pricina forfotelii, strigă\ncătre Trifon:\n– De-al lui Pavel vorbiţi? De băieţel?... Ia lăsaţi-l dracului, măi creştini, că-i\nobraznic şi neastâmpărat de n-are pereche!... Că doar şi tu l-ai ocărât deunăzi\naici, Trifoane, când nu ştiu ce făcuse...\nVorbele cârciumarului căzură peste oameni ca o undă rece pe o fâlfâire de aburi.\nSe făcu o clipă de tăcere uimită, parcă mulţimea s-ar fi dezmeticit dintr-o\naiureală. Trifon, aproape ruşinat, deschise gura să recunoască:\n– Apoi...",
  "Îi curmă brusc şovăirea glasul lui Petre Petre, înveninat de imputare aspră:\n– Dar dumneata de ce sudui copilul, nea Cristache?... Pentru că l-au bătut\nboierii? Şi deodată fierberea izbucni din nou, ca flăcările dintr-un jăratic\nscormonit la timp. Trifon, care n-apucase a închide gura, continuă acum înfuriat:\n– Apoi tălică se vede că tot spre ciocoime tragi, d-aia n-ai simţit în suflet şi nu te\ndoare când ne bate pe noi!\nBusuioc mirosi o dogoreală din grămada de ţărani turburaţi.\nDeşi adineaori i se părea caraghios să se zbuciume nişte oameni în toată firea\npentru că, pe bună dreptate, a fost tras niţel de urechi un copil cunoscut de toţi ca\ncel mai deşucheat din sat (câte zile amare i-a făcut lui Pavel Tunsu îndrăcitul ăsta\nde băiat, numai sufletul lui ştie), fu cuprins şi el, fără voia lui, în vârtejul\nindignării, şi izbucni, umflându-se de mânie:\n– Adică cum, măi Trifoane, eu trag cu ciocoii? Nu ţi-e ruşine să-mi arunci tu mie\naşa ocară? Tocmai tu, mă, care, de, mi-ai mâncat din strachină destul? Apoi tu te\niei după alde Petre, mă, care linge toată ziua la curte şi pe urmă vine aici să mă\nînfrunte pe mine, mă?\n– Da de ce ling eu, măi nea Cristache? strigă Petre îmbulzindu-se să se apropie\nde el. Cum ling, nea Cristache?... Că muncesc la boieri, d-aia ling?... Mie mi-a\ndat boierul ăl bătrân brevet de cârciumar să înşel oamenii şi să mă umplu de bani\nşi de toate, ori matale?... Ia lăsaţi-mă, măi oameni, să trec şi să-mi răspundă, că",
  "doar n-oi răbda să mă ruşineze dânsul pe mine în fata satului, parc-aş fi cârpa\nlui...\n– Apoi gură mare ca a ta mai rar, măi Petrică! zise cârciumarul mai împăciuitor,\nvăzând zvârcolirile flăcăului pe care ţăranii îl ostoiau. Şi ţâfnă, şi semeţie! Lasă,\ncă te-am păscut de când te-ai întors de la oaste! Parcă numai tu eşti om în sat!...\nStai, băiete, că eşti tinerel! Lasă-ne şi pe noi să trăim şi să mai spunem câte o\nvorbă aşezată!\nPetre, cu cât îi aţineau drumul oamenii şi-l opreau şi cu cât Busuioc îşi înmuia\nglasul, cu atât se înverşuna şi răcnea:\n– Dă-te la o parte, nea Leonte! Lasă-mă, nea Toadere, n-ai auzit cum m-a ocărât?\nVreau să-mi spuie burduhosul ce-am greşit eu de mă ocărăşte în aşa hal?\n– Taci, băiete, că nu ţi-a dat cu paru-n cap! făcu Leonte Orbişor, zgâlţâindu-l de\nbraţ, mândru că e amestecat şi el în harţă.\n– Mai bine-mi dădea o palmă decât să mă trăsnească cu vorbe d-astea! strigă\nPetre mai zbătându-se, dar totuşi mai domolit. Că nici nu i-am furat nimic şi nici\nnu l-am huiduit, dacă am luat partea băieţelului!\n– Aşa-i soarta noastră! zise Toader Strâmbu amărât. Când ne bat boierii, în loc să\nîntoarcem băţul ori măcar să ţipăm, ne apucăm să ne batem între noi pe bătaia\nlor!",
  "– Bine zici, Toadere! bombăni şi Ignat Cercel cu glasu-i jalnic.\nUite-aşa-i cum ai zis!\n– Ba eu arţăgos nu sunt, că nu mi-e felul, dar când îşi bate joc de mine, sfântul\ndin cer să fie, şi nu mă las până nu-i plătesc cu vârf şi îndesat! făcu Petre\npotrivindu-şi hainele ce i se cocoloşiseră în vălmăşeală.\nTocmai când se mai potoli vrajba sosi şi Pavel Tunsu cu o mutră jalnică, de parc-\nar fi venit de la un mort. În jurul lui, ţăranii se îngrămădiră cu nouă curiozitate,\nca şi când din gura lui ar fi aşteptat cuvântul de mântuire. Cârciumarul, ca să\ndreagă vorbele de adineaori, rupse gheaţa din prag:\n– Da ce-i, Pavele, cu băieţelul tău?... Ce-a păţit cu boierii?\n– Aoleu, nu mă mai întreba, Cristache, şi lasă-mă-n plata Domnului, că amărât\nca mine nu mai poate fi om sub soare!\nrăbufni ţăranul cu un glas în care era mai multă ură decât durere.\nŞi povesti el, pe îndelete, cum s-ar fi întâmplat lucrurile: că Costică şedea pe\npodeţ, la maică-sa mare, şi se juca liniştit cu copilaşul lui Vasile Zidaru; că a\nvenit apoi maşina, iar copiii, şi de frică, şi de dragul petrecerii lor nevinovate, au\nrămas frumos la locul lor şi numai s-au uitat după ea, cum s-au uitat şi oamenii\ncând a trecut pe aici adineaori. Ce li s-o fi părut boierilor din maşină, ce nu li s-o\nfi părut, Dumnezeu ştie, destul că a oprit deodată şi neamţul a sărit jos şi a dat",
  "fuga spre copii; Nicuşor al lui Vasile, mai micşor şi mai sperios, a zbughit-o în\nogradă, spre norocul lui, că altfel pătimea şi el poate mai rău. Dacă nu se ştia cu\nnici o vină, Costică a stat liniştit, ba încă se şi mira ce-o fi vrând neamţul care\ntrâmbiţează la cârma maşinii? Neamţul, însă, nici una, nici alta, înşfacă de urechi\npe copil, şi trage, şi suceşte, până i le sfârtecă de-a binelea, apoi se pune cu\npalmele şi cu picioarele pe dânsul, până l-a făcut una cu pământul. Pe urmă,\ndupă ce l-a bătut cât a poftit, l-a mai înjurat pe nemţeşte, cum o fi zis, şi s-a suit\nîn maşină şi s-a dus dracului la boierul cel bătrân.\n– Acu au şi prins să-i curgă urechile şi să-i coacă, nu le-ar ajuta Maica Precista!\nurmă Pavel închinându-se ca la altar. Îl lăsai să-l oblojească muierea ş-am trimis\nşi pe ţaţa Nastasia a lui Nistor, să-i ajute, că-i mai bătrână şi a vindecat şi pe fata\nlui Zamfir acum doi ani, când i-a zdrobit mâna maşina de treierat... Nea Luca m-\na sfătuit, că-l întâlnii venind încoace, să-l duc la spital la Piteşti. Şi chiar am să-l\nduc, că n-am încotro şi tare mi-e milă de cât suferă, vai de păcatele lui. Numai\nmă gândesc să nu fie degeaba şi să mai cheltuiesc cine ştie cât bănet şi să-mi\nrămâie şi neom pe toată viaţa... Of!\nSfârşi cu un suspin şi cu un gest de desperare. Ţăranii, care clătinaseră mereu din\ncap în semn de compătimire, cât a vorbit Pavel, tăceau. Numai după câteva clipe\nVasile Zidaru observă tărăgănat şi uşurat, parcă i-ar fi luat o piatră de pe inimă:\n– Mă miram eu să fi îndrăznit băieţelul să le facă vreun rău!\nZeci de glasuri aprobară acuma grăbite şi cu diferite apăsări:\n– Nu, nu, cum să îndrăznească copilul!",
  "Dintre toate însă se desprinse tocmai glasul cârciumarului Busuioc, aproape\nporuncitor:\n– De ce nu-ţi iei tu copilul de mână, măi Pavele, să te duci cu dânsul, aşa oblojit\nşi chinuit cum e, la curtea boierului şi să ceri să-ţi plătească durerea acuma,\nîndată? Pavel întoarse capul spre cârciumar, încurcat, în vreme ce împrejurul lui\nse înălţau alte îndemnuri gălăgioase:\n– Du-te, Pavele!... Că bine zice Cristea! Aide, Pavele, nu mai sta în cumpănă!...\nTrebuie să-ţi plătească!\nÎn sfârşit ţăranul bâigui şovăitor:\n– Aoleu, oameni buni, mă mânaţi să mă stâlcească şi pe mine?... Că doar n-o să\nse sperie dânşii de o umbră de om!\n– Hai, Pavele, că merg şi eu cu tine! sări Petre, îndreptându-şi sumanul pe umeri.\n– Să ne ducem cu toţii! strigă un om mic şi îndesat, cu o căciulă uriaşă dată pe\nceafă. Că doar n-au să ne bată pe toţi!\n– Taci, Gavrilă, nu fi copil! zise repede Ignat Cercel. Nu ne-am dus deunăzi mai\ntot satul pentru don’ Nică şi nu ne-a izgonit boierul Miron ca pe nişte câini?\n– Apoi dacă ne-om tot lăsa ca atunci, vezi bine că ne-or alunga! făcu gros şi",
  "ursuz Trifon Guju.\n– De ce să ne lăsăm?... Să nu ne lăsăm!... Că nu suntem câini!\nizbucniră de-a valma mai mulţi.\n– Mai bine le dăm foc, să se aleagă scrum şi cenuşă din tot neamul lor! răcni\nsinguratic un glas subţire ca un fir roşu şi atât de limpede, parc-ar fi coborât din\nvăzduh.\nToţi se întoarseră spre Melinte Heruvimu, care ţinea capul sus, să arate că nu se\nascunde de ce a spus. În aceeaşi clipă însă, din jos se auzi, ca o chemare de\nalarmă, zgomotul stăpânitor al automobilului.\n– Vine, vine! şoptiră multe glasuri înfiorate, ca şi când ar fi uitat brusc îndemnul\nlui Melinte.\nMulţimea de ţărani cuprindea şi bătătura pentru horă, şi uliţa din şanţ în şanţ,\nfără să se mişte şi închizând drumul, parcă ar fi vrut să oprească trecerea. Totuşi\ncând se arătă în zare maşina, cineva strigă împăciuitor:\n– Feriţi, măi oameni, feriţi, că vine!\nCu mişcări încete, silite, ţăranii deschiseră calea, strângânduse pe marginile\nuliţei. Maşina repeta, stăruitor şi poruncitor, acelaşi avertisment ascuţit ca un",
  "ţipăt mânios. Uruitul motorului şi pocniturile eşapamentului se înăspreau cu cât\nse apropia, dominâ nd toate glasurile şi toate zgomotele satului. Oamenii,\nrânduiţi ca nişte străjeri vechi pe amândouă părţile drumului, priveau cu ochi\ntulburi şi cu feţe întunecate goana automobilului. Numai cârciumarul Busuioc,\ndin pragul lui, scoase căciula cu plecăciunea obişnuită. O mână delicată îi\nrăspunse din maşină cu o fluturare amicală. În acest moment, parcă nu s-ar mai fi\nputut stăpâni, Petre Petre ţâşni în mijlocul uliţei, în urma maşinii, urlând furios:\n– Huo!... Huo!\nDin vreo sută de gâturi izbucni aproape simultan şi furtunos acelaşi „huo“\nrevoltat, pe când Trifon Guju, apucând o piatră, o zvârli după automobilul ce se\ndepărta, scrâşnind:\n– Soarele şi dumnezeii voştri de tâlhari!\nZgomotul motorului era însă mai puternic decât huiduielile oamenilor. Domnul\ncu bărbuţă din maşină, totuşi, parc-ar fi bănuit ceva, se uită o clipă înapoi şi văzu\nfeţele mânioase, pumnii ridicaţi şi pe Trifon Guju zvârlind. Îngrozit şi buimăcit,\nîntoarse repede capul şi strânse umerii, aşteptând lovitura. Apoi cu cât depărtarea\npotolea uruitul automobilului, cu atât se îngroşa şi se umfla vuietul îngrămădirii\nde ţărani în mijlocul uliţei din care se ridică întocmai ca o poruncă un glas\nrăguşit:\n– Mama voastră de ciocoi!",
  "Capitolul VIII – FLĂCĂRI",
  "1\nZiua următoare, miercuri, înainte de amiazi, Platamonu sosi la Lespezi cu\ncabrioleta, aducând şi pe avocatul Olimp Stavrat, pe care-l găzduia la Gliganu.\n– Iacă, ajungem cu bine, domnule avocat! zise arendaşul, care mâna calul, având\nalături de dânsul, în faţă, pe Stavrat, iar în fund, pe Aristide.\n– De ajuns văd că ajungem, dar cât de bine, vom vedea la urmă! răspunse Stavrat\nnervos, mângâindu-şi bărbiţa ciupită puţin de cărunţeală şi uitându-se mereu în\ntoate părţile, parcă i-ar fi fost frică să nu răsară de undeva o ceată de ţărani\nrăzvrătiţi.\n– N-aveţi nici o grijă, onorate domnule avocat! reluă Platamonu atât de ocrotitor,\ncă devenea ironic. Nu sunt oamenii aşa de nebuni cum crede lumea la oraş!\nŢăranul e foarte cuminte din fire, poate chiar prea cuminte!\nOlimp Stavrat nu se putea însă linişti cu asemenea consolări platonice. Îi intrase\nîn suflet o spaimă care-l tortura necontenit şi-i zugrăvea toate primejdiile în nişte\nculori atât de sumbre, că pretutindeni vedea numai stafii. Îşi blestema în gând\ninspiraţia nenorocită de a se lua după capriciile unei cucoane inconştiente.\nCe-i trebuia lui să-şi părăsească pacea şi siguranţa din Bucureşti şi să se\naventureze prin satele străbătute de fiorii răzvrătirii? Nu i-ar şedea lui mai bine,\nca un om în vârstă ce este, să citească despre tulburările ţărăneşti în jurnale,\nacasă la el, în fotoliu, sorbind o cafeluţă dulce şi fumând o ţigară de foi, în loc să",
  "tremure pe aici? Ştia dânsul, şi din alte experienţe proprii, că a pune\nsentimentalism în relaţiile de afaceri înseamnă a compromite şi afacerile, şi\nsentimentul. Ce l-a găsit să se ambaleze după clienta asta în aşa hal prostesc?\nBine, e frumoasă şi pofticioasă, dar iată unde l-a adus. Şi măcar de-ar fi profitat\nceva. Ba deocamdată nici onorariul pentru procesul divorţului nu i l-a achitat. S-\na ales cu avansul ce i l-a luat la început, când o trata ca pe o clientă distinsă.\nNu-şi va ierta niciodată mai ales greşeala de a nu fi refuzat barem în ultimul\nmoment să plece, când toate ziarele anunţau că dezordinile şi sălbăticiile au\ncuprins toată ţara. Sau să se fi oprit în Piteşti, unde e armată, după ce a văzut prin\ntoate satele din calea lor ţăranii cu mutrele fioroase, în pâlcuri şoptind cine ştie\nce şi complotând la lumina zilei şi sub ochii lumii... Toată noaptea s-a zvârcolit\nfără somn, cercetând de nenumărate ori dacă e bine încuiată uşa şi tresărind de\ngroază la fiece zgomot de afară. Nu avea mare încredere nici în arendaş, oricât se\narăta de amabil.\nCine garantează că nu e şi dânsul înţeles cu ţăranii în taină, să se pomenească\ndeodată cu tâlharii în cameră? Înainte de a coti pe poarta conacului, avocatul zări\nun grup de vreo cinci ţărani într-o ogradă.\n– Uite-i ş-aici! zise dânsul, tresărind şi arătându-i arendaşului cu degetul.\n– Oameni de treabă, domnule avocat! îl linişti Platamonu. Îi garantez eu pe\năştia!... Îi cunosc bine!... Cel cu căciulă albă e Matei Dulmanu, bărbat cu stare şi\nde inimă. Poate să aveţi de-a face şi dumneavoastră cu dânsul, că e dintre cei\ncare se întovărăşiseră să cumpere proprietatea coniţei Nadina!\nAvocatul Stavrat se oprise şi ieri, de două ori, în curtea conacului bătrânesc, când\nau sosit şi când pe urmă s-au înapoiat de la Miron Iuga fără să fi intrat în casă.\nTotuşi acuma examină clădirile şi ograda, parcă niciodată nu le-ar fi văzut,",
  "observând ursuz:\n– În conacurile astea nu e nici o siguranţă... Deschis peste tot, intră cine pofteşte,\nte gâtuie şi-ţi dă foc, şi pleacă pe aci încolo, nesupărat de nimeni.\nPlatamonu nici nu mai răspunse şi se mulţumi să zâmbească, pe când în dosul lor\nAristide râdea pe înfundate de laşitatea avocatului, ţinându-şi gura cu mâinile să\nnu bufnească.\nDe fapt, conacul, într-adevăr, era cam neglijat, mai ales în privinţ a\ndependinţelor. Întreţinerea cădea în sarcina arendaşului, care avea dreptul să-l\nutilizeze după bunul său plac, afară de clădirea principală, pe care Gogu Ionescu\no restaurase acum câţiva ani şi o rezervase pentru el şi soţia sa. Platamonu\nîntrebuinţa numeroasele acareturi de aici mai mult ca magazii şi depozite.\nGrajdurile şi coteţele stăteau aproape goale. Un căluţ pentru îngrijitorul\nconacului, Dumitru Ciulici, o vacă de lapte, câteva păsări, ca să aibă boierii,\ncând vin pentru câteva zile sau măcar pentru trebuinţele imediate. Dacă stau mai\nîndelung, arendaşul se îngrijeşte să trimită de la Gliganu completările necesare.\nÎn toată harabaia de curte locuia numai Dumitru Ciulici cu familia, adică nevasta\nşi patru copii. Arendaşul l-a moştenit şi-l păstrează, fiindcă e de ispravă.\nMuierea lui Dumitru a fost bucătăreasă la Piteşti şi deci ştie să gătească perfect\npentru boieri, iar fata cea mai mare, Ileana, s-a învăţat a face serviciul în casă ca\no jupâneasă de la oraş. Pentru alte nevoi, Dumitru s-a obişnuit să cheme oameni\nsau femei din sat. Totuşi conacul nu-şi capătă înfăţişarea de viaţă decât rareori,\ncând se adună mai mulţi boieri. Numai atunci se înviorează curtea de oameni, de\nmişcare şi de zgomot.\nAcuma, într-un şopron, şoferul curăţa automobilul, fluierând de zor o melodie\nnemţească. Şi câteva găini şi raţe se plimbau prin curte, bucuroase de căldura",
  "soarelui. Dumitru Ciulici, cu faţa osoasă, mustăcioasă, puţin adus de mijloc, se\niuţea să ajute boierilor a coborî. Întrebat, înştiinţă pe Platamonu că coniţa s-a\nodihnit bine, s-a sculat mai adineaori şi în clipa aceasta se află la oglindă,\ngătindu-se.\nDin cerdacul care apăra intrarea, arendaşul introduse pe Stavrat într-un vestibul\nmare, unde aşteptară câteva minute, până ce apăru Ileana să le spuie că coniţa\nvine numaidecât şi să poftească dumnealor în salon. În stânga era salonul şi un\nfel de cameră de lucru pentru Gogu Ionescu, în dreapta sufrageria, despărţită\nprintr-o altă odăiţă de odaia de culcare, care, de altfel, comunica direct şi cu\nvestibulul. Gogu împărţise în două odăiţa de la mijloc şi instalase o baie\nmodernă, care dădea numai spre dormitor. Din sufragerie, spre fund, un coridor\nducea într-o cămăruţă transformată în oficiu. Pe urmă venea bucătăria mare şi\nmai încolo încăperile pentru servitori, în care locuia Dumitru Ciulici cu ai săi.\nNadina intră fragedă şi frumoasă ca o rază de soare primăvăratic. În ochii ei\nlucea o bucurie trandafirie.\n– Ei, tot speriat, cavalerul meu viteaz? zise cu ironie drăgălaşă către Stavrat. Vai,\ndacă aş fi ştiut că ai să fii aşa de circumspect, te-aş fi cruţat: mi-aş fi ales alt\navocat!\n– O, dumneavoastră glumiţi, coniţă, pentru că n-aveţi experienţ a vieţii!\nmurmură avocatul, îngrijorat. Din nefericire...\n– Nu, te rog, încetează, domnule Stavrat, cu lamentările! reluă Nadina serios. Ori\nvrei cu tot dinadinsul să mă faci să regret c-am venit? Nu voi regreta, fii sigur!\nDin contra, parcă niciodată nu mi s-a părut mai interesant la ţară ca acuma!\nPrimăvara aceasta e mai superbă ca toate sau poate mi se pare mie aşa, pentru că\nsunt pe cale să... Dar mai bine să vorbim despre afacerile noastre!",
  "Cei doi schimbară o privire de înţelegere. Despre „afacerile“ Nadinei vorbiseră\nei aseară, după cină, pe îndelete, până spre miezul nopţii. Discuţia i-a convenit\navocatului, fiindcă astfel se întârzia retragerea la culcare de care îi era groază.\nPlatamonu i-a explicat, şi Stavrat a fost de acord, că doamna trebuie să se\nhotărască întâi cui vinde, ca să se poată trata serios. Stând de vorbă în acelaşi\ntimp cu mai mulţi amatori, fără a se intra în detalii practice, înseamnă vreme\npierdută şi frământare zadarnică pentru toţi. El ar avea dreptul să ceară a fi\npreferat.\nNu vrea totuşi să se spună că ar fi forţat mâna cucoanei. E sigur că moşia, dacă\nse va vinde, numai el va cumpăra-o, căci numai el îşi dă seama cât face şi cât\nrentează. Bine şi înţelept ar fi fost să fi încheiat tranzacţia atunci când i-a propus\nel şi a stăruit.\nAtunci însă Nadina n-a vrut să trateze. Azi situaţia s-a schimbat în defavoarea ei.\nCu mişcările ţărăneşti actuale, nimeni nu mai cutează să-şi vâre capitalul în\nproprietăţi rurale, când nu ştie ce va aduce ziua de mâine. El, în orice caz, acuma\nn-ar mai reflecta decât cel mult la o opţiune, urmând ca eventuala definitivare să\nse facă după ce se vor mai linişti lucrurile.\nNadina ascultă puţin nerăbdătoare obiecţiile şi scrupulurile avocatului, se jena\nsă-l întrerupă şi să-i spuie că a făcut apel la dânsul tocmai pentru că ea nu ştie să\nse descurce, iar nu ca el să-i demonstreze şi să multiplice încurcăturile. Totuşi în\ncele din urmă îi zise:\n– Eu îţi comunicasem, dacă nu mă înşel, că vând cui îmi plăteşte mai mult şi\nîndată! Acuma amănuntele urmează să le aranjezi dumneata...",
  "– Da, dar nu putem face licitaţie publică! observă Stavrat.\n– Nu putem asculta ce oferă fiecare şi pe urmă să decidem? surâse Nadina.\n– S-ar putea în alte împrejurări, coniţă, dacă-mi daţi voie şi mie să mă amestec în\nvorbă! interveni Platamonu. Momentul însă nu e prea potrivit pentru astfel de\nîncercări.\n– Adică din pricina ţăranilor, răspunse Nadina. Prea bine. Eu nu mă dau în lături\nsă vând ţăranilor. Le-am promis că vom sta de vorbă când va fi cazul. N-avem\ndecât să stăm de vorbă!\n– Cred că ar fi de prisos, coniţă! făcu iar arendaşul. Ţăranii, şi când se zbăteau să\ncumpere, se gândeau şi la preţ redus, şi la mari înlesniri de plată, deoarece ei n-\nau alt capital decât munca lor...\n– A, nu, în asemenea condiţii nu! protestă Nadina.\n– Ei vor, fireşte, şi azi, să ia proprietatea dumneavoastră, dar vor s-o ia gratis!\ncontinuă Platamonu.\n– Cum gratis? Cum s-o ia?\n– Adică fără să plătească nimica şi să împartă pământul între dânşii!",
  "– O, o, ce idee!\n– Cu toate astea ei speră şi aşteaptă, pentru că aşa bate vântul acuma! zise\narendaşul.\n– E puţin anacronic să ne mai mirăm de pretenţiile sătenilor când ştim din ziare,\ncel puţin, că în multe locuri au început să-şi puie în aplicare speranţele într-un\nmod cât se poate de evident!\nbombăni Stavrat. Nu încape, prin urmare, nici o îndoială că momentul nu e\nexcesiv de fericit pentru a trata vânzarea unei moşii şi încă la faţa locului.\nTatonările acestea se puteau face perfect şi la Bucureşti.\n– Înţeleg reproşurile dumitale, ripostă Nadina contrariată. Dar de ce nu mi le-ai\nfăcut la Bucureşti?\n– V-am prevenit că e periculoasă călătoria la ţară şi nu m-aţi ascultat.\n– Să lăsăm călătoria cu pericolele. Dacă-mi spuneai că nu se poate trata vânzarea\nacuma sau că o putem face mai bine în Bucureşti...\n– Aveţi dreptate, coniţă. Am neglijat, recunosc...",
  "Avocatul se simţea vinovat că a făcut prostia de a pleca din Bucureşti, nu că n-a\nsfătuit-o pe ea. De aceea nici nu-l mai interesa acuma pe el afacerile ei, ci\nnecazurile lui. În sinea sa se gândea numai cum s-ar putea aranja ca diseară să nu\nmai doarmă la conacul din Gliganu, ci să fie cel puţin în drum spre Bucureşti. N-\na îndrăznit să spuie nici Nadinei, nici arendaşului ce a văzut ieri în Amara când a\nîntors capul în maşină. Nu l-ar fi crezut şi ar fi râs de el. El însuşi nu era prea\nsigur dacă n-a fost cumva o simplă închipuire a lui de om cu nervii exasperaţi.\nDar chiar de n-ar fi fost ieri decât o viziune, mâine scena poate să devie realitate.\nDe ce s-ar expune el, om bătrân şi cu mintea sănătoasă, să fie măcelă rit de\nţăranii înnebuniţi? Ba chiar trebuie să profite până ce mai e posibilă salvarea.\n– Acuma, coniţă, să mai aveţi şi dumneavoastră niţică răbdare!\nreluă Platamonu. Aţi făcut foarte bine c-aţi venit, să vadă oamenii că nu vă\nlepădaţi de moşie, cum ziceau dânşii. Chestie de câteva zile, până ce se va mai\ndomoli dârdora asta cu răzmeriţele. Azi o să treacă şi domnul prefect pe aici, că e\nprin judeţ, să vorbească cu ţăranii, să-i astâmpere şi să le scoată din cap\nînchipuirile...\n– Dar bătrânul Iuga? întrebă Nadina. Ieri i-am zis doar bună ziua. E imposibil să\nmă eschivez. Trebuie să discutăm cu dânsul, să nu creadă că vreau să...\n– Nu, nu, coniţă! zise arendaşul. Fiţi sigură că nici dumnealui nu se gândeşte în\nclipele astea la tratative! Deocamdată azi staţi liniştită şi odihniţi-vă, iar mâine\nvom vedea ce va mai fi. Dacă domnul Iuga va dori să vă spuie ceva, vă trimite\ndumnealui ştire, n-aveţi grijă!\nNadina, nemulţumită totuşi cu soluţiile acestea, deşi trebuia să le recunoască\ncuminţi, zise deodată cu o candoare, parcă acum s-ar fi deşteptat:",
  "– Atunci de ce am mai venit? Dacă era să aştept să treacă potopul, cum îmi\nspune de-abia acuma dl Stavrat, de ce m-am mai deranjat încoace?\n– Să nu vă pară rău, coniţă! o linişti Platamonu. Aţi făcut o plimbare frumoasă şi\nveţi face şi o afacere bună cu ajutorul lui Dumnezeu!\nConvorbirea se prelungi. Vreo două ore fură sucite şi răsucite aceleaşi întrebări\ncu aceleaşi răspunsuri şi rezultate. Nadina pofti pe Stavrat la masă, să-i mai ţie\nde urât. Arendaşul se retrase, făgăduind că spre seară va reveni să ia pe domnul\navocat.\n– Sper că ai să-mi faci curte, iar nu să mă sperii cu ororile ţăranilor? glumi\nNadina către Stavrat pe când Platamonu îşi lua rămas bun.\nOlimp Stavrat îşi mângâia zăpăcit bărbuţa, cu un surâs în care îngrijorarea se\nlupta cu cochetăria.\nAfară, în curte, Aristide era nerăbdător. Ciupise puţin pe Ileana, în glumă şi de\nfaţă cu tatăl ei, cu care se apucase să discute, ca să-şi omoare plictiseala, despre\nmişcările ţăranilor de prin alte părţi, Dumitru interesându-se grav dacă e adevărat\ncă are să se dea pământ oamenilor.\n– Aidem, puiule, c-am isprăvit! strigă Platamonu, coborând grăbit din cerdac şi\nsuindu-se îndată în cabrioletă. Aidem, adăugă mai încet, când Aristide luă loc\nlângă dânsul, că maică-ta o fi speriată!",
  "Îndată ce ieşiră în uliţă, dădură peste Matei Dulmanu cu oamenii de adineaori,\ncare parcă-i aşteptau. Într-adevăr, Matei făcu semn să oprească puţin şi se\napropie singur.\n– Ce-i, Matei? Ce te doare? zise arendaşul prietenos ca totdeauna. Ţăranul trecu\npe sub botul calului de partea cealaltă, lângă Platamonu. Faţa îi era mai\nîntunecată ca de obicei şi în ochi avea o pâlpâire mocnită. Puse un picior pe\nscăriţa cabrioletei şi, aplecându-se la urechea arendaşului, rosti tainic:\n– Cucoane, să te astâmperi cu Babaroaga, că-i rău!\nPlatamonu îngălbeni, dar, ca să nu-şi arate turburarea, răspunse cu acelaşi glas\nblajin:\n– Da ce s-a mai întâmplat, omule? Nu ţi-am spus eu chiar ţie că nu mă bag şi nu\nmă amestec, dacă o luaţi voi?\n– Apoi atunci ce cată aici cucoana? întrebă ţăranul bănuitor.\n– Bine, ea o fi vrând să o vândă, că doar e moşia ei!\n– Apoi d-aia, să nu te bagi, că noi nu putem lăsa să ne ia nimeni pământul! făcu\nMatei cu o ameninţare.",
  "– Din parte-mi să n-aveţi grijă, băiete! Numai cu dumneaei să vă înţelegeţi!\nbâigui arendaşul cu un glas care voia să fie ocrotitor şi nu izbutea.\n– Apoi cu dumneaei om vedea noi ce-om face! spuse ţăranul.\nAşa, cucoane! să nu zici că nu ţi-am spus!\n– Măi Matei, la mine vorba-i sfântă! zise Platamonu mai sigur de sine. La mine\npe unde iese vorba iese şi sufletul! Să ştii, Matei!...\nRămâi sănătos!\nŢăranul se dădu la o parte bombănind, în vreme ce arendaşul îşi îndemnă calul:\n– Hi, Ortac!... Haidem, că-i târziu!... Ţţţ!",
  "2\n– Da ce-o fi azi cu oamenii de stau toţi ascunşi pe-acasa? se minună Busuioc,\nieşind pentru cine ştie a câta oară în pragul cârciumii şi uitându-se pe uliţă. Că de\nla muşterii ca tine slabă nădejde de viaţă, măi Spiridoane!\nSpiridon Răgălie băuse o măsură de ţuică şi o plătise. Ar mai fi cerut, dar ştia că\nBusuioc nu-i dă pe datorie, fiindcă mai e scris acolo la catastif şi nu se înlesneşte\ncam de mult să zvârle ceva şi să-l mai scază. Răspunse dulce, să fie pe placul\ncârciumarului:\n– Apoi, dacă s-a îndreptat vremea, s-or mai fi apucat şi dânşii să cureţe plugurile,\nsă fie gata când o veni împărţeala pământului.\n– Cum nu, că boierii nu vezi cum se îmbulzesc să-şi lepede moşiile? făcu\nBusuioc din prag, cu spatele şi batjocoritor; apoi, întorcându-se şi trecând după\ntejghea, adăugă: Mă Spiridoane, tu eşti beţiv şi oropsit, dar tot parcă ai mai\nmultă minte ca ceilalţi, că barem nu te mai osteneşti de pomană!\nŢăranul, slăbănog şi bătrân, îşi potrivi o mutră mai amărâtă şi zise plângător:\n– D-apoi că alţii mai beau şi de bine, dar eu numai de supărări şi de necazuri,\nmăi nea Cristache! Că de când mi-a murit baba, uite-aşa mă zbat, că noră-mea nu\nmă rabdă, şi mă huiduieşte, şi nu mă-ngrijeşte...",
  "– Lasă că-ţi ştiu eu povestea, Spiridoane taică! i-o curmă cârciumarul.\n– Cum să n-o ştii tălică, vezi bine c-o ştii, bolborosi bătrânul jignit, întorcând\nprivirea spre uşa deschisă pe care tocmai intra un copil al lui Filip Ilioasa,\nîncălţat şi curat.\n– M-a trimis tata-mare să-mi dai... să-mi dai... strigă copilul, lipindu-se de\ntejghea, cu glas subţire, cu ochii alunecând peste rafturile din fund.\n– Ce să-ţi dau pentru părinţelul, Antonel? întrebă Busuioc surâzător.\n– Să-mi dai... un litru de gaz, dar cu sticla matale, c-a noastră s-a spart! zise\ncopilul încântat că şi-a adus aminte.\n– Bani ai, ori să...?\n– Am, uite-i! făcu Antonel cu mândrie, arătându-i gologanii strânşi în palmă.\nDoamna Dragoş a picat adineaori de la Piteşti unde fusese să-şi vadă soţul\nîntemniţat. Până la Costeşti a venit cu trenul şi de acolo, cum a putut. Nici o birjă\nnu se încumetă să plece la ţară, de frică, deşi învăţătoreasa ar fi plătit bine.\nSe întorcea mai mâhnită de cum s-a dus. A stat toată ziua de luni pe la uşile\ndomnilor, degeaba. Procurorul numai cu mare greutate a admis să-i lase\nmerindea şi banii. Totuşi, ea nu s-a dat bătută. Ieri, marţi, a schimbat macazul, a",
  "cinstit pe cine a trebuit dintre cei mai mici şi aşa a izbutit să vorbească câteva\nminute cu Ionel, care nici până azi nu ştie de ce l-au închis, pentru că nimeni nu\ni-a spus şi nici măcar de sănătate nu l-a întrebat. Învăţătorul însă e convins că-l\nţine acolo ca să nu asmută pe oameni împotriva boierilor. Când i-a spus asta a şi\nrâs bietul Ionel şi a adăugat că e mai bine pentru dânsul că se află acuma departe\nde Amara, fiindcă de-ar fi fost acasă şi s-ar fi întâmplat ceva în sat, numai pe\ndânsul l-ar fi învinuit boierii de toate.\nFlorica povestea şi plângea, iar bătrânii îşi frângeau mâinile, ascultând.\n– Apoi lasă, că nici noi n-om mai răbda mult şi le-om da lor ce li se cuvine!\nmormăi Nicolae Dragoş deodată, cu o ură care parcă înnegrea cuvintele.\n– Ba mai stai mulcom, Nicule, şi nu te tot băga în răutăţile oamenilor! protestă\nFlorica, ştergându-şi lacrimile. Că de n-or ieşi bine lucrurile, vina iar pe bietul\nIonel are să cadă, c-o să zică lumea că el te-a învăţat să...\n– Să ştiu că mă taie bucăţele şi mă aruncă la câini, şi nu mă las până ce n-oi plăti\ncui trebuie şi ce trebuie! făcu flăcăul. Nu, nu, degeaba te superi, că n-ascult nici\nde tatăl din ceruri, aşa să ştii!\n– Noroc, noroc, Trifoane! strigă Leonte Orbişor din uliţă, oprindu-se o clipă, cu\nsapa de-a umăr. Te-ai apucat de treburi?\n– Ce să facem? Pe lângă casă, răspunse Trifon Guju de pe prispă, ciocănind de\nzor.",
  "– Baţi coasa, Trifane, ori?... întrebă Leonte, fără mirare.\n– O bat să fie bătută! zise Trifon fără să ridice capul.\n– Mi se pare că vrei să coseşti înainte de-a semăna?\n– Apoi dacă trebuie?... De!\nCarul cotea pe poarta veşnic dată în lături. Marin Stan, cu o închipuire de bici în\nmână, strigă din urma carului gol către copiii ce se jucau în bătătură:\n– Fugi, băiete, din picioarele boilor!... Daţi-vă la o parte!\nApoi, deodată, necăjit, se repezi înaintea vitelor, care o luaseră razna spre fundul\nogrăzii.\n– Fire-aţi ai dracului de zăpăciţi, unde vă duceţi?... Hooo!...\nHo!... Ia seama, că am să-ţi dau bătaie!... Hoo!... Ce, nu ţi-e bine? Te-ai boierit,\nai?... Apoi stai, că-ţi dau eu!\nÎl plesni cu codiriştea biciului peste bot, întâi pe unul, apoi pe celălalt, scrâşnind:",
  "– Să nu fii boier, că te-a luat dracul!\n– Nu ştiu ce să mă fac, socrule, zise Filip Ilioasa către preotul Nicodim, care\nşedea pe un jilţ, în cerdac, la soare. Văd că vremea s-a îndreptat, pământul s-a\nzbicit şi mă tot bate capul să începem aratul, că parcă mă şi doare să stăm\ndegeaba. Dar văd că oamenii...\nTăcu întrebător. Preotul bolea şi de bătrâneţe, şi de amărăciunea cu fiul său, care-\nl obseda mai mult cu cât se simţea mai slăbit. Toată iarna a suferit ba de una, ba\nde alta, şi a spus mereu că nu mai apucă vara. Odată însă cu primele raze de\nsoare, se mai înviorase şi-şi recăpătase pofta de viaţă... Răspunse îngrijorat\nginerelui său, care stătea lângă el, în picioare, gros, greoi, ca un butuc:\n– De, Filipe, ar trebui, văd şi eu, dar dacă oamenii...\nApoi cu glas schimbat:\n– Dar mă mir ce mai aşteaptă şi oamenii de nu se apucă de munci?\n– Se iau unii după alţii şi se îndeamnă, bolborosi Filip. Dar până una-alta, am\nrămas fără învoială cu boierul ş-apoi numai cu pământurile noastre...\nNiculina aducea o ulcică de lapte fierbinte pentru tatăl său.",
  "Adineaori se sfătuise Filip şi cu ea. Se burzului cu vioiciunea ei obişnuită:\n– Oamenii au înnebunit de tot şi umblă după cai verzi pe pereţi de o să rămână\ncu toţii muritori de foame! Uite aşa are să fie!\n– Mai rău e că nu se alege nici aşa, nici altfel! făcu Filip, morfolindu-şi alene\ncuvintele. Ca să ştim ce facem...\n– Împotriva oamenilor nu ne putem pune, zise preotul strângâ nd în palme ulcica\ncu lapte, ca să-şi încălzească mâinile. Ce face toată lumea vom face şi noi, că n-\navem încotro...\n– Apoi dacă lumea s-o apuca de blestemăţii, Filip n-are să se mai amestece, că el\ne om cu casă grea şi nu poate să se ia după cei dezmăţaţi, care n-aşteaptă decât să\nstrice şi să prade cum ne-au furat şi nouă carnea astă-iarnă! reluă Niculina\nrevoltată. Că oamenii nu ne-or da nici de mâncare, şi nici n-or sări pentru noi.\nSunt păţită eu cu oamenii, de nici să nu mai aud de ei!\nFilip, bucuros de energia soţiei sale, mormăi greoi:\n– S-a stricat lumea şi s-a înrăit cum nu se mai poate...\nDupă o clipă, Niculina, parcă şi-ar fi adus aminte, zise îngrijorată:",
  "– Da ce-o fi păţit Antonel de nu mai vine de la cârciumă cu gazul, că a plecat de\nmultişor şi...\n– Muiere, să taci! Auzi ori n-auzi! Să taci că, de unde nu, te plesnesc să mă ţii\nminte şi să nu mă mai înveţi tu pe mine ce şi cum! strigă Ignat Cercel mânios din\nogradă, către nevastă-sa, care-l cicălea mereu din tindă:\n– Apoi ţie ţi-e uşor să sudui, că umbli toată ziulica de ici-colo, dar eu ce să mă\nfac cu copilaşii ăştia, bărbate, ce să mă fac? Şi cu ce să le astup gura? Că de unde\nam putut am cerut, şi m-am împrumutat, şi m-am zbătut de-am ajuns să nu-mi\nmai dea nimeni nici un pumn de mălai...\nIgnat înţelegea că femeia are dreptate şi de aceea se supăra mai tare. Se apucase,\ncă n-avea nici o treabă, să mai dreagă gardul, şi cioplea, şi bocănea de mama\nfocului. Se opri o clipă, cu toporul pe tăietor:\n– Măi muiere, tu nu pricepi de vorbă bună?... Ce vrei să fac? Să mă spânzur? Ei,\niacă am să mă spânzur ca să te mulţumesc...\nCă tu nu mai ai răbdare cum au şi alţi oameni şi baţi mereu din clanţă: ham, ham,\nham, parcă ai fi câine, şi nu om! Că doar vezi bine că ne zbatem şi trebuie să ne\najute Dumnezeu şi nouă!\nFemeia boscorodea în tindă. Glasul ei tânguitor îi borşea sângele. Lângă dânsul,\nstătea liniştit, sorindu-se, câinele jigărit şi flămând. Văzându-l, fu cuprins de o\nfurie prostească, parcă odihna câinelui l-ar fi sfidat. Îi trânti brusc un picior,",
  "rostogolindu-l la câţiva paşi:\n– Mai du-te dracului şi tu, nu-mi sta-n picioare!\nCâinele chelălăi prelung şi jalnic. Chelălăiala îi făcea bine lui Ignat, ca o\nmângâiere. Murmură răcorit într-un târziu, reluându-şi meremetiseala:\n– Fire-ai al dracului să fii!\n– Alo!... Alo!... Da, da, postul Amara!... Aici şeful postului, plutonier\nBoiangiu!... Poftim?... Tu eşti, Popescule? Bată-te, nu-ţi cunoşteam glasul... Pe-\naci bine, linişte, Popescule! La voi, la Izvoru?... Tot bine... Ce zici? Au dat foc\nconacului? Unde? În Dobreşti? A, Teleorman... E departe, prin mijlocul\njudeţului. Dar, oricum, nu-i bine. Jandarmii ce-au făcut?... A, nu sunt jandarmi...\nAtunci d-aia, fiindcă altfel... Spune, spune, Popescule, ascult!...\nVasăzică a fost domnul prefect cu domnul căpitan la Izvoru şi au plecat de o oră.\nBine. Ştiu că trebuie să vie şi-i aştept, dar mulţumesc că mi-ai dat de ştire. Aici o\nsă pice atunci mai după-amiazi, aşa-i?... Bine, bine, perfect. Eu te înştiinţez\nîndată, orice s-ar întâmpla aici. Şi tu de asemenea despre situaţia de la voi.\nAşa, Popescule!... La revedere şi noroc! Ce face madam Popescu, bine?... Didina\nmea foarte bine. Mersi. Spune-i şi tu din partea noastră!...",
  "Boiangiu, vorbind la telefon, făcuse semne nervoase nevestei sale să tacă până\nisprăveşte. Agăţând receptorul, zise plictisit:\n– Ce vrei, soro?... Mai lasă-mă acuma, că am de lucru...\nDoamna Boiangiu citea Universul foarte regulat şi era spăimântată de veştile\ndespre tulburările ţăranilor tot mai stăruitoare, care eclipsau toate crimele şi\nfaptele diverse ce o interesau de obicei pe ea în jurnal. De vreo două zile însă, de\ncând citea despre lumea care se refugiase la oraşe, îşi întreba întruna soţul că ea\nce face şi cum rămâne aici s-o omoare ţăranii? Plutonierul îşi simţea subminat\ncurajul militar prin intenţiile ei de fugă, iar pe deasupra, cum doamna vorbea şi\nîn faţa jandarmilor şi chiar a civililor, îi demoraliza oamenii şi răspândea între\nsătenii lui gânduri de rebeliune. A admonestat-o cu frumosul, a şi înjurat-o, dar\ncucoana se ţinea scai:\n– Cu mine ce-ai hotărât, bărbate? Mă ţii aici să mă...\n– Ascultă, Didino, mă scoţi din sărite! izbucni Boiangiu, profitând că erau\nsinguri. N-auzişi cu urechile tale că vine prefectul cu comandantul companiei?\n– Am auzit, dar...\n– Atunci să mă slăbeşti! Am să-ţi bag pe foc Universul, fi-ţi-ar al dracului!...\nNici nu-mi mai pot face serviciul în tihnă din pricina smiorcăielilor tale! Te\nomoară şi te omoară ţăranii! Parca-ai turbat!...",
  "Dac-o fi să te omoare, las’ să te omoare cu mine împreună, că d-aia te-am luat şi\nte-am făcut cucoană de militar din ce n-ai fost!\nDidina ieşi plângând:\n– Of, nu ţi-ar mai ajuta Dumnezeu ţie cum îţi baţi tu joc de durerile mele!... Fire-\nar...\n– Of, Doamne, Doamne, rău mă mai chinuiesc, măi Melentie, şi nu mai vine\nmoartea să mă ia şi să ne scape pe toţi! Că de cum s-a lăsat toamna zac şi mă\nperpelesc şi mă rog lui Dumnezeu să aibă milă de bieţii copilaşi, că mi se rupe\ninima cât sunt ei sărăcuţii de golaşi şi de flămânzi... Aoleo, aoleu... nu mai pot,\nmă năbuş...\nUite cum mi s-au răcit mâinile!... Aoleu, Maică Precistă!\nÎn cocioabă era un aer greu de sudori şi de suspinuri. Pe geamurile murdare de-\nabia pătrundeau câteva raze de soare. În vatră fâşâia un ciot verde bolbocind\nşomoioage de fum. Un băieţel de doi ani se juca gângurind vesel cu un pisoi\nbălţat, la picioarele patului, jos, pe pardoseala de lut umed.\nMelentie Heruvimu stătea lângă patul de scânduri cu mâinile împreunate în faţă,\ncu gâtul plecat puţin şi se uita la femeia bolnavă cu ochii îndureraţi de milă.\nObrajii lui galbeni şi supţi zvâcneau când îşi auzea maţele ghiorăind, parcă i-ar fi\nfost frică să nu audă şi ea. Într-un târziu o întrebă:",
  "– Te doare rău? Pe faţa femeii trecu o undă de înviorare, ca şi când glasul lui i-ar\nfi alinat suferinţa. Răspunse cu un început de zâmbet:\n– Nu mă doare, numai... Aoleu, aoleu!\nSe zvârcolea ca o râmă zdrobită.\nPeste câteva clipe dădu buzna pe uşă înlăuntru o fetiţă de vreo cinci ani,\nîmbujorată şi bosumflată. Începu din prag să pârască.\n– Tată, Păvăluc mi-a zis că... şi eu am zis că... şi el a zis...\n– Du-te şi te joacă pe-afară cu copiii, Lenuţo, du-te, că maică-ta e bolnavă şi...\nFetiţa n-ascultă până la capăt. Se retrase, satisfăcută. Din tindă începu să strige,\nde se auzi bine în casă:\n– Păvăluc, a zis tata că...\nLeonte Bumbu intrase să povestească repede nevestei ce-a aflat de la nişte\noameni care au trecut adineaori cu căruţa spre Mozăceni: că au întâlnit, mai\ndevale, în Teleorman, cete de ţărani umblând din sat în sat, alungând pe boieri,\nluându-le moşiile şi dând foc conacelor, ca nu cumva să se mai întoarcă înapoi...",
  "Logofătul era mai îngrijorat ca boierul să nu se întâmple cumva să se scoale\nţăranii. Deşi zicea, sfătuindu-se cu nevastă-sa, că el n-a năpăstuit pe nimeni şi a\najutat unde a putut, încât n-are de ce să-i fie frică, adăuga că ţăranii, când o\npornesc razna, nu mai ţin socoteală de nimic. Avea dânsul destui oameni de\ncredinţă, care-l înştiinţau ce se petrece în sat şi care mereu îl asigurau că-l\niubeşte toată lumea ca pe un frate. Pe asigurările astea însă nu prea conta, ştiind\nce asigurări oferă şi dânsul bătrânului Miron Iuga şi cât sunt ele de adevărate. De\naltfel, fără a mai avea nevoie de informaţii, simţea el de ajuns că ţăranii fierb şi\ntot îşi iau vânt să facă ceva, fără să ştie nici ei ce anume. Dacă acuma vor prinde\nde veste ce fac alţii în alte părţi, n-ar fi de mirare să se ridice şi cei de aici şi să se\napuce de fărădelegi. Cum sunt oamenii de îndârjiţi, te poţi aştepta la orice... Pe\ncând nevastă-sa tocmai îl liniştea că Dumnezeu e bun şi o să-i ferească, un argat\nveni să-l vestească puţin speriat că-l cheamă repede boierul.\n– Măi Leonte, băieţii ăştia ai noştri de la curte ce treabă învârtesc acuma? întrebă\nMiron. Stăm şi noi ca nenorociţii ceilalţi s-aşteptăm revoluţia? Aceia, săracii, s-\nau îmbătat de aţâţările derbedeilor şi trebuie să-i laşi să le treacă beţia. Dar noi\nsuntem încă treji, Leonte! Să ne vedem de treburile noastre, Leonte! Dacă nu\nputem începe muncile pe afară, pune-i cel puţin să cureţe grădinile şi parcul, c-a\nvenit primăvara şi mai mare ruşinea de halul în care ne găseşte!\n– Prea bine, cucoane, am înţeles! zise logofătul ca un caporal în faţa generalului.\n– Ş-apoi, să nu uităm că e aici şi coniţa Nadina, continuă bătrânul, şi după-\namiazi vine prefectul şi pe urmă...\n– De unde vii, măi Toadere? făcu Serafim Mogoş, ieşind în uliţă.\n– Numai de-aici, din Vaideei. Fusei până la cuscru-meu Zaharia, răspunse Toader\nStrâmbu, oprindu-se.",
  "Vorbiră despre vreme, despre pământ, despre sărăcie. Toader îi spuse că în\nVaideei s-aude că prin alte locuri oamenii au şi pus mâna pe ce-au putut, şi-au\nalungat pe boieri, şi au început să-şi ia fiecare cât pământ îi trebuie.\n– Of, că nu mai vine şi la noi, să-mi iau şi eu măcar niţel porumb de cel boieresc,\nsă-mi satur copilaşii, că greu am mai dus-o iarna asta! oftă Toader Strâmbu.\n– Ba eu parcă m-aş lipsi de toate, dar tare mi-e sete să-i dau şefului numai două\nscatoalce, ştii, româneşti, să le ţie minte şi-n groapă! făcu Serafim printre dinţi,\nîntunecându-se la faţă, parc-ar fi băut otravă. Uite-atâta poftesc, Toadere, şi pe\nurmă poate să-mi taie capul!\nTrăsura cea bună cu caii cei buni stătea la scară de un ceas, încărcată cu fel de fel\nde pachete şi legături şi Cosma Buruiană încă nu se îndura să iasă. Vreo doi\nargaţi cu pândarul Iacob Mitruţoiu se învârteau pe lângă trăsură, ajutau,\npotriveau...\nÎn sfârşit, apăru arendaşul cu toată familia, nevastă şi copii, îmbondoriţi şi\nfiecare cu câte o cutie sau un pacheţel în mână.\nVătăşelul Lazăr Odudie, omul de încredere al lui Cosma, venea în urma lor, cu\ncapul gol, ascultând respectuos potopul de instrucţii. În vreme ce doamna\nBuruiană şi copiii se instalau în trăsură, printre bagaje, arendaşul mai spuse\nvătăşelului:\n– Aşa, Lazăre... Cred că ne-am înţeles?... Să ai grijă de toate şi să nu cumva să-",
  "mi laşi casa singură, să te duci la cârciumă sau după alte parascovenii...\n– Vai de mine, conaşule, se poate? protestă Odudie. Nu mă cunoaşteţi\ndumneavoastră?\n– Bine, bine, dar să iei seama, Lazăre! zise Cosma Buruiană, urcându-se şi el sus\npe capră, lângă vizitiu.\n– Am înţeles, conaşule! făcu vătăşelul plecat, adăugând după o clipă, nedumerit:\nIertaţi că vă întreb, conaşule, dar ca să ştiu pentru... Dumneavoastră adică nu vă\nmai întoarceţi?\n– Ce vorbă-i asta, Lazăre? strigă arendaşul. Cum să nu mă mai întorc? De ce să\nnu mă întorc?... I-auzi vorbă! O să-mi las eu averea vraişte? Şi ce, e vreo\npricină?... Se poate să-ţi închipui aşa ceva, Lazăre?... Nu, băiete! Noi diseară\nsuntem înapoi, aici, nu ţi-am spus? Ori da, nu ţi-am spus... Diseară ne întoarcem,\nmai devreme, mai târziu, cum ne-o ajuta Dumnezeu. Ne ducem numai la\nCosteşti, să târguim câte ceva pentru copii, că vine vara şi trebuie, iar la Piteşti e\nprea departe... Aşa, rămâi sănătos, Lazăre!... Hai, dă-i drumul, băiete!\nVizitiul ţâţâi la cai. Trăsura se urni scârţâind şi ieşi din curte, cotind spre dreapta.\nCând dispăru, un argat râse:\n– Ăsta s-a dus dorului... Nu se mai întoarce, cum nu plec eu!\n– D-apoi să se întoarcă numai când l-oi chema eu! mormăi Iacob Mitruţoiu.",
  "– Gura, gura, băieţi! făcu Lazăr Odudie, vătăşelul, fără convingere, ca o obligaţie\nmaşinală.\n– Ce vânt te-aduce, Luco, pe la noi?... Ia şezi!... Dă-i un scaun, măi babo, nu te\nmai zăpăci degeaba, că n-a venit la peţit! făcu Lupu Chiriţoiu, când se pomeni cu\nLuca Talabă în casă.\n– Apoi lasă, maică Paraschivo, c-am tot şezut! zise Luca aşezându-se.\nVoia să se înţeleagă cu moş Lupu cum şi ce să facă cu moşia Babaroaga, care\nnici azi nu-l lăsa să doarmă. Cât a fost vorba de cumpărat cinstit, cum ştia că se\ncuvine, s-a străduit, a alergat, s-a luptat în toate felurile. Nu s-ar da bătut nici\nacuma, dar a aflat că oamenii umblă să bage plugurile fără nici o învoială, să\ncuprindă care ce s-o nimeri.\n– Eu în treburi d-astea nu m-am amestecat, moş Lupule, drept îţi spun, şi nici nu\nmi-au plăcut!... Acu oamenii tot vin să mă ispitească, ba unul, ba altul, să nu ne\nlăsăm şi, dacă am început isprava, s-o şi isprăvim... „Bine, bine, zic, am început-\no, dar voi aţi cârmit-o astfel!“ „Apoi am cârmit-o, zic dânşii, pentru că a venit\ndreptatea noastră şi, după dreptate, ale noastre trebuie să fie toate moşiile...“ Eu\nvăd bine că nu-i bine şi totuşi ei nu mă slăbesc, de nici nu mai ştiu pe ce lume\nsunt!\n– Ba eu spun în faţa oricui că-mi văd de necazurile mele şi nu mă bag, nu mă\namestec! se feri bătrânul Lupu. D-astea am mai pomenit eu că-s cu părul alb. Tot\naşa, c-o fi şi c-o drege ş-a venit pe urmă potopul!... Nu, nu, Luco, nu-i bine!",
  "În sufrageria conacului de la Vlăduţa, o fetişcană aşternea masa pentru o singură\npersoană. Era întâia oară, căci numai ieri au plecat domnişoarele la oraş şi\ncolonelul s-a întors azi noapte târziu şi mâncat. Încercase întâi să aşeze\ntacâmurile la locul unde şedea de obicei colonelul, dar i se părea masa prea\nbearcă. Pe urmă a mutat farfuriile în jurul mesei, poposindu-le la fiecare margine\npână ce a ajuns iar la locul obişnuit.\n– Acu de i-o plăcea, bine, de nu, să-mi spuie dumnealui cum e mai bine!\nmurmură fata resemnată şi nemulţumită, aruncându-şi ochii pe fereastra mare,\ndeschisă, dinspre curte, unde colonelul Ştefănescu vorbea şi nu mai isprăvea cu\nţăranii.\nBătrânul pensionar arendaş avea o înfăţişare mai vioaie şi glasul cutezător. Într-\nun moment de inspiraţie, alaltăieri, şi-a adus aminte de maiorul Tănăsescu, care\ni-a fost camarad de promoţie şi de regiment ani de zile, la Severin, pe când erau\ncăpitani. Nevastă-sa, fie iertată, a fost bună prietenă pe atunci cu Tănăseasca.\nMutaţi de curând la Piteşti şi fără copii, ar putea găzdui perfect pe cele trei\ndomnişoare Ştefănescu până va trece primejdia la ţară.\nNici n-a mai scris să-i întrebe. S-a îmbarcat ieri dimineaţă cu fetele şi cu o\nîncărcătură respectabilă de provizii diferite. A revenit singur şi fericit. Scăpase\nde grija cea mai mare. Acuma putea vorbi liniştit cu ţăranii, să mai şi glumească\nşi să-i batjocorească:\n– V-aţi boierit şi voi, mă! Vă vine cu strâmbul munca! E mai uşor să stai cu\nluleaua-n gură decât să dai cu sapa, cum nu! Şi să ocărăşti pe boieri şi să pui la\ncale rebeliuni! Ce zici, măi Ştefane?",
  "– De, don’ colonel, făcu Ştefan cu faţa zâmbitoare, mai încercăm şi noi marea cu\ndegetul.\n– Vrem să vedem şi noi cum o mai fi şi altfel, că ce a fost am văzut şi n-a fost\nbine! adăugă altul, întunecat.\n– Numai să nu vedeţi pe dracul, măi băieţi! zise colonelul.\nPeste câteva minute, din vorbă-n vorbă, ţăranul zâmbitor întrebă:\n– Da pe domnişoarele le-aţi dus la oraş, don’ colonel?\n– Aţi fi poftit să le las aici să vă bateţi voi joc de tinereţea lor, ai? răspunse\npensionarul cu ton glumeţ. Nu vă cunosc eu ce tâlhari sunteţi voi?\n– De ce, don’ colonel, păcatele noastre?\n– Fiindcă sunteţi, Ştefane! Nu m-am trudit eu destul cu alde voi la armată? Vă\nştiu şi măselele din gură!... Dar mie ce puteţi să-mi faceţi? Să mă omorâţi? Ce,\nmi-e frică mie de moarte, mă? D-aia-s eu militar, mă?... Ori să mă prădaţi?\nPrădaţi-mă, dacă vă dă mâna! Că eu tot ce am, aici am băgat şi cu voi am\nîmpărţit...\nNu-i nimic, băieţi! Dumnezeu e sus şi vede!... Eu nu v-am bătut, nu v-am înşelat,\nnu v-am năpăstuit, v-am ajutat, v-am ocrotit, v-am învăţat. Acu puteţi să-mi",
  "trageţi cu parul. Aşa-i? Colonelul se uită pe rând la ţărani, aşteptând o vorbă de\nprotestare sau de recunoaştere. Oamenii tăceau. De-abia într-un târziu Ştefan, cel\nmai deschis, făcu:\n– De!\nGlasul se stinse gol ca o băşică de săpun.\n– Oare ce-i cu tine, Petrică, dragul mamei, de nu mai ai stare şi nu te strângi şi tu\npe acasă ca oamenii? se tângui Smaranda.\n– D-apoi acu nu-s acasă, mamă? făcu Petre aspru.\n– Eşti, maică, dar stai mereu pe spini... Şi, Doamne, groază mi-e să nu păţeşti\nceva dacă te amesteci în toate, în loc să vezi de sărăcia noastră!\n– Nu m-amestec eu, mamă, că nici n-am ce să m-amestec!\nmormăi flăcăul. Dar dacă mă cheamă oamenii trebuie să mă duc, c-ar fi ruşine să\nstau!\n– Ba nu-i ruşine, dragul mamei! Că io-s văduvă şi copiii ceilalţi sunt mai micşori\nşi numai în tine mi-i nădejdea să ne mai înlesnim.",
  "Că destul mi te-au ţinut acolo la oaste, şi eu am fost singurică, să mă lupt...\n– Apoi tocmai s-aude că iar ne cheamă pe toţi la regimente din pricina...\n– Doamne fereşte, şi ne păzeşte, şi ne mântuieşte! se închină deodată femeia,\ncuprinsă de spaimă.\n– Dar pe aici încă n-a venit ordin, că ne-ar fi spus primarul, urmă Petre. Acu ce-o\nfi o fi, nu-ţi mai face grijă şi supărare de pomană!\nŞi, după un răstimp, parcă să-şi smulgă un cui din inimă, reluă înăbuşit:\n– Numai cucoana asta de n-ar mai sta pe aici că, nu ştiu, dânsa poartă toate\nrelele... Barem de s-ar duce cu Dumnezeu, să nu ne mai amărască!\nSmaranda se înfurie brusc:\n– Ducă-se pe pustii de cucoană, fire-ar a dracului!\nPrimarul Ion Pravilă intră în cârciumă frecându-şi mâinile mulţumit:\n– Singur, Cristache, singur?... Uite-aşa-mi place! Dă-mi repede un ciocănel că\nsunt grăbit!... Câte am eu pe cap acuma, nici nu mai ştiu pe ce lume sunt!",
  "– Vine, vine prefectul? întrebă Busuioc, servindu-l.\n– De l-ar aduce Dumnezeu mai degrabă, să se mai potolească şi oamenii! zise\nprimarul, dând peste cap ţuica dintr-o înghiţitură.\n– Apoi parcă s-au mai mulcomit, că stau pe-acasă, murmură cârciumarul cu\npărere de rău. Numai Spiridon mi-a ţinut de urât până adineaori de l-am şi dat\nafară...\n– Ehei, băiete, liniştea asta nu-i a bună, ascultă-mă pe mine!\nfăcu Pravilă misterios. Câinele când muşcă nu mai latră!\n– Ai simţit ceva, ai auzit ceva?\n– Ce s-aud şi ce să simt? Parcă oamenii când fac ceva spun? Ori ştie cineva?...\nÎncepe unul şi ceilalţi ca oile, Cristache!\n– Urâte timpuri, don’ primar!\n– De, după nimereală!... Măcar de nu s-ar urâţi mai rău!",
  "Îşi aduse aminte că e grăbit şi, pornind spre uşă, strigă cu glas schimbat,\nporuncitor:\n– Ia vezi, Cristache, să fie ordine şi la tine! De unde ştii că nu-i vine domnului\nprefect să intre şi să-ţi facă o inspecţie? Mai bine să fii pregătit!\n– Să vie sănătos!... Dar nu cred că-i mai arde nimănui de inspecţia cârciumilor.\nSunt focuri mai mari acuma!",
  "3\nMiercuri dimineaţa, Titu Herdelea merse foarte devreme la Drapelul, să\ncomunice lui Roşu ştirea despre revolta rezerviştilor şi uciderea ofiţerilor, mai\nales că nici în Dimineaţa n-o văzuse apărută.\n– Cunosc! zise secretarul cu superioritate. Ştiu şi altele mai grozave. Dimineaţa a\nîncercat s-o publice, dar a fost avertizată că va fi imediat confiscată toată ediţia\nşi-a trebuit să renunţe. Ştiu, puiule. Eu să nu ştiu? Se sculă de la biroul său\nacoperit de jurnale, luă pe tânărul Herdelea de mână ca pe un şcolar şi-l duse la o\nhartă a României bătută cu piuneze pe un perete.\n– Vezi tu potcoava asta, puiule? îl dăscăli cu un glas de corepetitor experimentat,\nurmărind cu arătătorul sinuozităţile graniţei. O vezi, vasăzică... Îţi aduci aminte,\nacum vreo zece zile, când am vorbit noi despre tulburările ţărăneşti, ce ţi-am\nspus? Ei, am avut dreptate?... Iacă, d-aici au pornit, sus de tot, colţul dinspre\nBucovina, cu jidanii... Ş-a mers aşa câteva zile, şi-a coborât mereu, şi mereu cu\n„jos jidanii“ şi „jos perciunii“. Îţi aduci aminte, că şi tu credeai că ar fi vorba\nnumai de nişte perciuni de jidani.\nŞ-acuma uite colea a ajuns în Teleorman! Vezi? Şi se întinde vertiginos mai\ndeparte pârjolul. Te asigur că în trei-patru zile va fi la Severin, adică va fi cuprins\ntoată potcoava... Acuma au băgat-o pe mânecă domnii cu „jos jidanii“. Acuma\nsimt pe pielea lor că ţăranul nu face deosebire între jidan şi creştin când s-a\nridicat să-şi caute singur dreptate. Ba tocmai unde nu-s jidani mişcările au\nînceput să ia un caracter mai sălbatic. În Moldova se pare că n-au fost omoruri şi\nnu s-a vărsat sânge; pe când pe-aici mulţi proprietari şi arendaşi au fost\nmăcelăriţi de ţăranii revoltaţi.",
  "Se aşeză iarăşi la birou. Din mormanul de ziare numai capul i se vedea cu\nochelarii, care sticleau ca nişte ochi monstruoşi... Titu Herdelea a ascultat\nîngrozit mai cu seamă de când i-a pomenit de Teleorman. Asta înseamnă că şi\nAmara e în primejdie şi, deci, şi Nadina, despre care a vorbit aseară mereu la\nGogu Ionescu.\n– Domnule Roşu, te rog mult, zise deodată tânărul Herdelea, din Argeş ai vreo\ninformaţie gravă?\n– Încă nu, răspunse secretarul. Dar anevoie va fi ferit şi Argeşul de potop, dacă\nbântuie în Teleorman, adică în vecini. Ei, ce vrei? Întrebaşi din cauza amicului\ntău? De, e periclitat foarte serios, deşi nu se poate şti. Depinde mult şi de\ncapriciul sorţii. În orice caz, fiindcă te interesează mai de aproape chestia, am să-\nţi dau o sursă de informaţie sigură şi promptă. Du-te la Ministerul de Interne, la\ndirectorul Modreanu... Spune-i că te-am trimis eu, din partea gazetei. La el se\ncentralizează toate ştirile acuma, cele oficiale, fireşte. Are o însărcinare specială.\nE un om simpatic şi subţire, mare amator de reclamă. Îţi spun detaliile astea ca\nsă ştii cum să-l iai...\nTitu mulţumi mişcat. Era fericit că va putea servi şi el pe Grigore Iuga,\nîndeosebi, care l-a îmbrăţişat atât de călduros de la prima întâlnire şi nu s-a\ndezminţit deloc, apoi şi pe Gogu Ionescu care, sărmanul, e atât de îngrijorat din\npricina Nadinei...\nUşa directorului se întredeschise subit şi în crăpătură apăru capul lui Deliceanu:\n– Roşule, mai ai ceva?",
  "– Nimic!... Poate mai spre amiazi. Am să telefonez şi viu să anunţ! zise\nsecretarul fără să ridice nasul din jurnale. Când se închise uşa, Titu întrebă uimit:\n– A şi venit?\n– Ehe! Chiar înaintea mea! râse Roşu ironic. Ne clătinăm, ne clătinăm!\n– Guvernul? făcu Herdelea.\n– Şi guvernul, şi toată banda, urma Roşu ursuz ca de obicei.\nNe ducem dracului cu toţii azi-mâine...\n– Cel puţin în opoziţie vom putea lucra cu mai multă libertate!\nzâmbi naiv tânărul.\n– De opoziţie să nu te bucuri, amice, pentru că e cu mari primejdii pentru noi!\nmormăi secretarul, apucându-se să-şi frece nervos ochelarii, încât fără ei figura\nlui părea neputincioasă şi mai acră. Văzuşi ce armată de redactori, pararedactori\nşi reporteri avem azi, toţi mai mult sau mai puţin sinecurişti? Ei, mâine mă pot\npomeni c-am rămas singur cu foarfecele astea, dacă cumva nu voi fi dat şi eu\nafară!... Asta-i gazeta de partid, tinere! Care poate, profită cât e la putere, pe\nurmă... Dar tu nu-ţi face inimă rea, puiule! adăugă când îşi potrivi ochelarii după\nurechi şi văzu cum s-a îngălbenit Herdelea. Tu mai eşti asigurat câteva luni,",
  "întâmplător. Până atunci ai vreme suficientă să te aranjezi...\nRedacţia apoi începu să se populeze. Fiecare nou sosit aducea câte o veste, toate\ncare de care mai rele. Că răscoala s-a întins în judeţul cutare, că ţăranii au ucis în\ncutare regiune atâţia arendaşi sau moşieri, că armata s-a ciocnit într-un sat cu\nrevoltaţii şi au fost sute de morţi şi răniţi de ambele părţi, că în altă parte sătenii\nau alungat cu pietre un detaşament de infanterie, că multe judeţe sunt complet\nizolate fiindcă ţăranii au tăiat firele telegrafice şi telefonice, că o doamnă\nproprietăreasă surprinsă de răsculaţi a fost dezbrăcată în pielea goală şi purtată\naşa prin mai multe comune, că ministrul de război e idiot, pentru că trimite\ntrupele recrutate din cutare ţinut să reprime dezordinile tocmai în ţinutul\nrespectiv, încât soldaţii ar trebui să tragă în părinţii şi fraţii lor proprii, că astfel\nun caporal, după ce a împuşcat pe tatăl său, care se afla printre ţăranii răzvrătiţi,\na cerut voie căpitanului să-l înmormânteze şi a fost decorat şi citat pe ordinea de\nzi a întregii armate, că în anume orăşele s-au format gărzi naţionale pentru a se\napăra de eventuale atacuri ale bandelor de ţărani dobitociţi, că la marginea\njudeţului Ilfov, azi-noapte, o patrulă de cavalerie de-abia a putut împrăştia o\nceată de câteva mii de ţărani, pornită asupra Bucureştilor...\nPe la unsprezece intră grav, ca un ministru fără portofoliu, Antimiu, reporterul\ngras, cu blana soioasă şi căciuliţa de lutru fals, mai asudat ca alte dăţi, căci afară\nbătea soarele şi, dând mâna plictisit cu câţiva, şoptind „bonjur, monşer“, se\nprăvăli pe un scaun liber de lângă Roşu. Intrarea lui, ca unul ce culegea\ninformaţii politice din izvoare înalte, potoli zelul limbuţilor gălăgioşi.\nObservând că tace, ca să-şi dea mai mare importanţă, Roşu îl întrebă ironic, dar\nşi curios:\n– Ai adus ceva, Antimiule?",
  "– Ceva foarte important, nene Roşule! exclamă reporterul patetic. Din nenorocire\nnu pentru noi, cu toate că pe noi ne priveşte de aproape, fiindcă e soarta noastră\nla mijloc...\n– Spune, frate, nu mai face literatură! îl întrerupse enervat secretarul.\n– Ei bine, guvernul e căzut! zise reporterul, păstrând mereu un accent de durere\nîn glas. Cel mult mâine seară avem guvern nou!\nPe urmă povesti celor doritori de amănunte că primul ministru a avut adineaori o\naudienţă la rege în care i-a raportat că tulbură rile agrare au luat proporţii atât de\ngrave încât e nevoie de o urgentă şi energică expediţie de represiune. I-a arătat\ncu dovezi că nu s-ar mai putea conta deplin pe armata noastră pentru asemenea\nînsărcinare tragică şi l-a rugat să facă apel la concursul armatei austriace,\nadăugând că aceasta ar fi singura salvare şi că altfel ţara este ameninţată de o\ncompletă distrugere. Regele însă a refuzat net să recurgă la amestec străin pentru\npacificarea unor dezordini interioare şi a cerut primului-ministru o soluţie\npotrivită împrejurărilor şi demnităţii ţării. Neavând altă soluţie, şi din cauza\nopoziţiei care nu e dispusă să-i dea concurs nici chiar în situaţia actuală, primul-\nministru a oferit regelui demisia cabinetului.\nDemisia s-a primit în principiu, dar nu se va anunţa până ce se va stabili\nsuccesiunea, ca să nu se sporească haosul. Pentru că guvernul viitor ar putea să\naibă nevoie de anume legi urgente, trebuie să i se asigure deocamdată\ncolaborarea actualului Parlament, ceea ce ar mai avea şi înfăţişarea unei uniuni\nnaţionale în faţa gravităţii împrejurărilor şi ar înlesni luarea de măsuri severe.\nŞeful guvernului şi al partidului trebuie deci să se consulte cu prietenii săi şi să\nraporteze din nou regelui. Dar acestea nu mai sunt decât formalităţi, care se vor\nîmplini foarte repede.",
  "– Vasăzică crunta opoziţie? zise Roşu cu un surâs acru. Ia stai, să vedem dacă\nDeliceanu e în curent...\nTrecu în cabinetul directorului. Peste câteva clipe Deliceanu se ivi în prag, cu\nfaţa puţin aprinsă, strigând:\n– Ce tot spui, Antimiule?... Ia vino-ncoace!\n– Şefule, ne-am curăţat! zise reporterul iarăşi patetic, dispărând în camera lui\nDeliceanu cu paşi legănaţi de năduf.\nTitu Herdelea se strecură afară. Roşu îi vârâse un cuţit în suflet.\nDe unde îşi închipuise că, muncind conştiincios, are asigurată o lefşoară din care\nsă trăiască, azi iată-l iar ca frunza pe apă. Trebuie să se lămurească mai bine cu\nRoşu în chestia asta, ca să nu se pomenească pe drumuri.\nDeocamdată căuta să nu se lase copleşit de gândurile negre.\nRăul te chinuieşte destul când a sosit, de ce să-i înmulţeşti efectele, suferind şi în\naşteptarea sosirii lui? Fiind aproape de amiazi, se îndreptă spre Ministerul de\nInterne să găsească pe Modreanu.\nTrebui să aştepte împreună cu alţi gazetari, veniţi de asemenea după noutăţi.\nDirectorul lucra cu ministrul, comunicându-i probabil tocmai dosarul",
  "telegramelor şi rapoartele primite în cursul nopţii şi al dimineţii. În sfârşit, sosi\nafabil, surâzător şi sclivisit, zicând, dulce, ca o cucoană întârziată la întâlnire:\n– Domnilor, dragii mei, scuzaţi-mă... Ministrul!... Timpuri grele, domnilor!...\nNumai un minut să lichidez dosarul ăsta şi sunt al dumneavoastră!\nSunase. Un funcţionar bătrân şi necăjit la faţă luă dosarul roşu, îl încuie într-un\nsertar şi-i dădu cheia. În răstimp Modreanu trecuse în mijlocul ziariştilor şi le\nspuse câteva noutăţi răsuflate. Ca să le şteargă decepţia, adăugă că după-amiazi\nla cinci are să le comunice lor ce-i va mai sosi, chiar înaintea ministrului.\nZiariştii se retraseră cu gălăgia cuvenită. Titu Herdelea rămase singur, la urmă,\nse prezentă şi întrebă în particular dacă are cumva vreo informaţie din Argeş,\narătându-i că se interesează din pricina lui Grigore Iuga.\n– A, domnul Iuga? exclamă Modreanu aranjându-şi cravata la gât. Mi se pare c-\nam avut plăcerea să-l cunosc odată în tren...\nCum nu, domnule Herdelea, bucuros, vino oricând şi-ţi stau la dispoziţie. Până\nacuma însă poţi asigura pe prietenul dumitale că în Argeş e linişte!\nTitu Herdelea coborî scara ca şi când ar fi aflat ştirea cea mai senzaţională,\nzicându-şi mulţumit:\n– Trebuie să fiu şi eu recunoscător măcar cât pot, că nu se ştie ce aduce ziua de\nmâine.",
  "4\nEra plină de ţărani şi curtea primăriei, şi uliţa. Aşteptau de vreun ceas şi\nprefectul nu sosea. Primarul Pravilă, zelos şi înfrigurat, zorise lumea să se adune\nparc-ar fi izbucnit pârjolul.\n– Nu-i nimic, băieţi! zicea dânsul când unuia, când altuia, prietenos şi ca o scuză.\nNoi s-aşteptăm pe domnul prefect, nu domnul prefect pe noi, c-aşa-i omenia!\nŢăranii aşteptau cu răbdarea tradiţională, fiindcă timpul n-are preţ decât în toiul\nmuncilor. Şi aşteptând gurile se osteneau. Unii spuneau că prefectul vine să\nîmpartă pământuri, că tot aşa s-a întâmplat şi într-alt judeţ şi s-au liniştit creştinii\nşi s-au apucat de lucru. Alături însă alţii vorbeau domol despre ce-au făcut\noamenii în Teleorman, cum s-au sculat cu mic, cu mare, cum au izgonit pe toţi\nboierii şi au ajuns ei stăpâni pe toate.\n– Altfel de oameni sunt pe acolo, mormăi un glas amărât. Nu ca noi! Acolo\noamenii au şi pământ şi nici nu-s flămânzi şi nevoiaşi ca pe aici!\n– Apoi norocul numai de cei îndrăzneţi se ţine, nu de neputincioş ii cu inima-n\nizmene!\n– Numai noi parcă avem terci în loc de sânge!\n– Binişor, binişor, băieţi!",
  "Plutonierul Boiangiu, în uliţă, cu ochii în direcţia de unde trebuiau să sosească\nboierii (de altfel, un jandarm postat în dreptul cârciumii lui Busuioc, la\nîncrucişarea drumurilor, avea ordin să vie în pas alergător să anunţe din vreme\napropierea), tăifăsuia cu ţăranii dimprejurul lui, aruncând şi câte o glumă care\nstârnea negreşit mari hohote, dar păstrând totuşi demnitatea cuvenită.\nUn ţăran îşi îngădui chiar să-l întrebe cu gravitate:\n– Oare, don’ plutonier, ne dă pământ ori nu ne dă? Că dumneata trebuie să ştii şi,\nDoamne, bine ne-ar mai prinde, don’ plutonier, de ne-ar da!\n– Crezi că mie nu mi-ar prinde bine, băiete? zise Boiangiu.\nAolică!... Ori voi credeţi că şi eu am moşii ca boierul Miron?...\nSabia, şi puşca, şi lefşoara, fraţilor, asta mi-e moşia!\n– Şi ce mai pică pe de lături, don’ şef! completă un mucalit.\nŢăranii porniră pe râsete. Plutonierul se supără:\n– Apoi vezi, măi, că sunteţi porci?... Care-i ăla, să-l văd şi să-l cunosc!... Aşa\nsunteţi, măi, fără ruşine şi fără obraz şi vă mai miraţi când luaţi la ceafă ce vi se",
  "cuvine!... Ieşi, măi, ăl cu neruşinarea!\n– Iartă-l, don’ şef, c-a glumit şi el ca prostul...\n– Apoi tocmai, să-i dau şi eu o glumă...\nDar sosi într-un suflet jandarmul şi raportă că trăsura cu domnii tocmai a cotit\nspre curtea lui Miron Iuga. Între ţărani ştirea provocă o mişcare. Primarul, care\nse apropiase să afle ce-a spus ştafeta, se crezu obligat să explice că nici nu se\nputea să nu treacă prefectul pe la boierul bătrân cu care e vechi prieten.\nLămurirea nu curmă agitaţia, ci mai mult o spori: ce-o fi punând la cale prefectul\ncu boierul Miron? Peste un sfert de oră trăsura greoaie şi voluminoasă a\nprefecturii oprea în mijlocul ţăranilor. Lângă prefectul Boerescu şedea în fund\nMiron Iuga, iar pe scăunel, în faţa lor, căpitanul de jandarmi Tiberiu Corbuleanu,\ncu o mustaţă ţanţoşă pe o figură brună, lătăreaţă.\n– Noroc, băieţi, bine v-am găsit! strigă Boerescu, coborând tacticos.\n– Trăiţi, dom’le prefect! răspunse Ion Pravilă supus, îndesându-se să dea o mână\nde ajutor, în vreme ce Boiangiu stătea ţeapăn cu dreapta la cozorocul chipiului.\n– Tu eşti primarul? întrebă prefectul văzându-l. Da, te cunosc!...\nEi, linişte pe aici, ai?... Ordine?",
  "– Toate bune, domnule prefect! declară primarul dulce, subliniindu-ş i\nconvingerea cu o înflorire de zâmbet nehotărât pe faţă.\n– Aşa-mi place, băieţi, bravo! strigă prefectul Boerescu, rotindu-şi privirea peste\nţăranii care se uitau la dânsul şi la trăsură, tăcuţi, cu căciulile-n cap. Să fiţi\ncuminţi şi paşnici, oameni buni, cum trebuie să fie românul!\nCoborâse şi Miron Iuga. Prefectul îl luă de braţ şi intrară împreună în curtea\nprimăriei. Căpitanul rămase puţin în urmă, ascultând raportul plutonierului cu\naprobări din cap... Apoi se opriră toţi în dreptul uşii cancelariei. În jurul lor,\nţăranii se îmbulzeau. Rămase liber numai un mic cerc dinaintea prefectului care\nexamina parcă înfăţişarea oamenilor şi mai cu seamă privirile lor. Se silea să\nzâmbească şi să pară prietenos şi binevoitor, deşi se simţea obosit rău, fiind a\ndoua zi de când se afla pe drum, în turneul de constatări, observaţie şi\nîmbărbătare. Mai mult decât oboseala îl supăra şi aproape îl jignea atitudinea\nţăranilor, pretutindeni prea puţin cuviincioasă şi uneori chiar provocatoare. Se\nobişnuise să fie primit, în cursul inspecţiilor, cu izbucniri de „trăiţi“ şi voie bună,\nşi numai pe urmă să vie plângerile şi reclamaţiile.\nAcuma sătenii îl întâmpinaseră peste tot cu tăcere şi cu ochi încruntaţi şi\nbănuitori. Dacă n-ar fi fost ambiţia lui de a-şi feri judeţul de tulburările ce\nbântuiau aiurea, n-ar fi tolerat obrăzniciile acestea. Îşi rezerva în sine să-i înveţe\nomenie mai târziu, după ce se va restabili ordinea în ţară. Se credea cel mai\ndestoinic prefect şi spunea cu mândrie că primul judeţ din România, în ordine\nalfabetică, e condus de primul prefect, în ordine calitativă. Faptul că judeţele\nvecine erau cuprinse de valul răzvrătirii, iar într-al lui nu se semnalase încă nici\nun incident îl considera ca o dovadă a excelentelor metode administrative\naplicate de dânsul. A întreprins turneul de inspecţie de acuma convins profund că\nţăranii, văzându-l şi ascultându-l, vor fi atât de sugestionaţi de autoritatea lui\nîncât, chiar de-ar fi avut gânduri rebele, vor continua a fi cuminţi şi a păstra\nordinea. Când a plecat din Piteşti a spus căpitanului Corbuleanu, care socotea\nimprudentă călătoria prin sate în asemenea zile de surescitare, că el stă sau cade\ncu deviza lui, iar deviza, citită undeva de curând şi adoptată, era: pumn de oţel în",
  "mănuşi de catifea. Cu atât mai mult ţinea să-şi puie în evidenţă calităţile de\ngospodar judeţean eminent, cu cât ministrul ezitase să-l numească şi marcase\noarecare preferinţe pentru un avocat care mai ocupase demnitatea de prefect în\nguvernarea trecută. A trebuit să puie piciorul în prag, adică să intervie direct şi\nprin anume prieteni influenţi de la Bucureşti, ca să frângă rezistenţa ministrului.\n– Încă o dată, băieţi, bine v-am găsit! repetă Boerescu cu glas puternic de\nîntrunire publică.\nFăcu o mică pauză, aşteptând vreun răspuns de mulţumire, cum se obişnuieşte.\nOamenii tăceau. Numai câţiva în uliţă se mai zbăteau să se apropie, bombănind\nşi chicotind. Prefectul nu-şi pierdu cumpătul. În clipa când vru să continue,\nprimarul răcni energic:\n– Oameni buni, faceţi tăcere!... Tăcere!... S-auzim pe domnul prefect!\nBoerescu ţinu apoi o cuvântare patriotică. Îşi umfla glasul, gesticula, se roşea. În\ngura lui, cu câţiva dinţi de aur şi alţii falşi, vorbele mari, de rigoare în astfel de\nocazii, gâlgâiau ca nişte băşici goale, care pocnesc inutil într-un bâlci unde\noamenii cască ochii cu urechile înfundate. Între multiplele calităţi politice ce-şi\natribuia prefectul era şi aceea de neîntrecut orator poporan. Avea convingerea\nmare că verbul său fierbinte merge drept în inima ţăranului şi o modelează după\nintenţiile lui. Jongla şi acuma cu frazele şi cuvintele irezistibile: „opinca e talpa\nţării“, „munca voastră sfântă“, „ţăranul român cuminte şi harnic“, „regele şi\nguvernul vă poartă de grijă“, „aveţi încredere în cârmuitorii ţării“, „iubirea\npatriei“, „interesul ţării cere linişte şi ordine, fraţilor“, „românul nu piere“...\nŢăranii ascultau şi-l priveau nemişcaţi, cu ochi ca de sticlă. Sutele de feţe cu\naceeaşi expresie păreau a fi ale aceluiaşi cap, cu aceleaşi gânduri şi simţiri, un\nsingur şi acelaşi om în infinite exemplare, ca un produs în mare al unei uzine",
  "uriaşe. Imobilitatea şi tăcerea lor îndărătnică l-au supărat şi l-au cam speriat când\nle-a observat întâia oară în primul sat, încât de-abia a avut puterea să continue\nrisipa de însufleţire oratorică...\nMiron Iuga n-asculta discursul prefectului. El dispreţuia mijloacele acestea de-a\nîncurca pe săteni cu apă chioară bătută-n piuă.\nŢăranului nu-i trebuiesc discursuri, ci sfaturi sau porunci. El atrăsese atenţia lui\nBoerescu să nu piardă vremea cu vorbe şi mai bine, printr-o consultare limpede\nşi sinceră, să caute a afla nevoile şi dorinţele oamenilor, din care să vadă ce se\npoate satisface şi ce nu, iar promisiunile să nu rămână vânt, ci să se transforme\nimediat în fapte. Prefectul n-a vrut, în ruptul capului, să renunţe la cuvântarea lui\npe motiv că pretutindenea a ţinut-o şi a fost ascultată cu evlavie, o cuvântare\ninteligentă (ca a lui, fireşte) fiind cea mai bună introducere pentru îndulcirea\nspiritelor şi descoperirea adevăratelor stări. Văzând efectul vorbăriei pe care\nnumai căpitanul, plutonierul şi primarul o gustau cu entuziasmul subaltern\nobligator, bătrânul Miron se simţea ruşinat şi aproape umilit în faţa ţăranilor.\nÎn sfârşit, după vreo jumătate de ceas, prefectul Boerescu îşi termină discursul,\nîn loc de peroraţie, cu un îndemn vibrant:\n– Aşa, copii!... Ş-acuma să-mi daţi îndată o dovadă că sunteţi buni români şi\ncetăţeni vrednici! Vă cer dovada aceasta eu, părintele vostru şi al judeţului\nnostru scump! Ei bine, dacă vreţi să-mi arătaţi că sunteţi cuminţi, şi cinstiţi, şi\nmuncitori, cum ştiu că sunteţi, atunci să nu mai ascultaţi vorbele ce vi le spun\nrăuvoitorii şi nici zvonurile urâte, ci să vă întoarceţi degrabă la plugurile voastre,\nla munca voastră cea frumoasă care e temelia ţării! A dat Dumnezeu vreme bună,\npământul cere munca şi sudoarea voastră ca să rodească mai îmbelşugat spre\nbinele vostru şi al scumpei noastre ţărişoare!... Aţi auzit, copii? M-aţi înţeles voi\nbine, copii?... Faceţi voi cum v-am învăţat eu, ori nu vreţi să faceţi? Ultimele\ncuvinte stârniră un zgomot nehotărât. Din diferite părţi ale mulţimii se porniră\nglasuri:",
  "– Nu putem, cucoane!... N-avem pământ!... Pe ce să muncim? Prefectul, auzind\nglasurile şi considerându-le drept efectul discursului său potolitor de spirite,\naruncă o privire semnificativă spre Miron Iuga, apoi strigă:\n– De ce nu puteţi, copii?... Spuneţi drept şi pe faţă, ca să ştim!\nMai multe glasuri răspunseră mai hotărât:\n– N-avem pământ!... Ne trebuie pământ!... Fără pământ nu mai muncim!\nBoerescu luă o mutră de învăţător indulgent, care dojeneşte nişte copii\nnepricepuţi:\n– Cum se poate, oamenii lui Dumnezeu, să-mi spuneţi mie prăpăstii d-astea?...\nCă n-aveţi pământ!... N-a vrut dumnealui, domnul Iuga, să vă dea pământ? Ori\nceilalţi boieri?... Nu v-au dat dumnealor totdeauna? Din moşi-strămoşi? Că doar\ncu voi şi-a muncit moşiile, măi oameni, nu cu străinii!\nToader Strâmbu se întinse în vârful picioarelor, răcnind:\n– Cum a fost nu mai putem, dom’le prefect, că ni-e munca în zadar şi ne omoară\nsărăcia!",
  "– Adică vreţi alte învoieli? zise Boerescu candid. Apoi staţi, măi băieţi, că...\n– Nu mai vrem învoieli!... Să ne dea nouă pământul, că noi îl muncim! îl\nîntrerupseră alţii gălăgios.\nAtunci Miron Iuga, nemulţumit de întorsătura ce o ia consfătuirea aceasta, făcu\nsemn cu mâna că vrea să spuie şi el ceva.\nŢăranii făcură linişte. Boierul cel bătrân era pentru ei adevăratul stăpân respectat,\nal cărui cuvânt trebuie totdeauna ascultat cu sfinţenie.\n– Cum vine asta, măi care strigaţi? întrebă bătrânul Iuga cuprinzând cu o privire\ntoată mulţimea. Pământul meu să vi-l dau vouă?... Adică drept răsplată pentru că\neu, şi tatăl meu, şi bunicul meu v-am primit pe moşiile noastre pe voi, şi pe\npărinţii, şi pe bunicii voştri şi v-am dat de lucru ca să puteţi trăi, şi am împărţit\ncu voi cele bune şi cele rele, acuma aţi vrea să ne scoateţi de tot de pe moşia ce\nne-a mai rămas şi din casele noastre, să ne alungaţi ca pe nişte venetici?... Unde\naţi mai pomenit voi dreptate de asta, măi creştini?... Dar tu, Toadere, că te văd cu\ngura mare, tu împarţi averea ta cu alţii? Ia spune pe şleau, să te auzim!\nCei ce erau mai aproape întoarseră capetele râzând spre Toader Strâmbu, care\nînsă răspunse dârz:\n– Eu aş împărţi, cucoane, dacă aş avea ce, dar n-am!\n– Cum n-ai, băiete? insistă Miron. Dar casă n-ai şi peticul de pământ pe care-i",
  "casa nu-i al tău?\n– Se surpă casa pe noi, cucoane, făcu Toader cu acelaşi glas.\n– Vasăzică, fiindcă se surpă, n-o împarţi! continuă bătrânul boier. Iar eu sau altul,\nfiindcă ne-am învrednicit de n-am lăsat-o pe a noastră să se surpe, noi s-o\nîmpărţim cu tine? Parcă aşa zici tu că ar veni socoteala?... Apoi socoteala asta e\nstrâmbă, măi oameni! Cine v-a învăţat şi v-a sucit minţile rău a făcut, că, iată, v-\naţi pierdut cumpătul şi umblaţi după potcoave de cai morţi în loc să vă vedeţi de\ntreburi ca oamenii cumsecade. Şi cine vă întărâtă să stăruiţi în purtările astea îşi\nbate joc de voi, să ştiţi!\nEu nu v-am minţit niciodată şi nici nu v-am ademenit. Mie-mi place dreptatea şi\nomenia. N-aţi fost mulţumiţi cu învoielile trecute? Puteam sta de vorbă şi dacă aş\nfi văzut că dreptatea e de partea voastră, le-am fi schimbat. Dar nu cu\nameninţare, ci cu vorbă bună, omenească. De ameninţări mie nu mi-e frică şi nu\nmă plec înaintea ameninţărilor de oriunde ar veni. Cine are dreptate n-are de ce\nsă ameninţe, fiindcă dreptatea iese totdeauna singură deasupra. Cu strâmbătatea\ntreci gârla câteodată, dar în râu te îneci cu siguranţă, pe când cu dreptatea treci şi\nmarea. Aşa să ştiţi, măi oameni! Şi vi-o spun, şi pentru că-s bătrân, şi pentru că\nam păţit multe în viaţă şi m-am izbit de multe. Băgaţi-vă minţile-n cap, potoliţi-\nvă, că numai aşa puteţi trăi!\nDin şovăirea tăcerii următoare, numai peste câteva clipe se desprinse, ca un\nsuspin al tuturor, cuvântul plângăreţ şi umil al lui Ignat Cercel, aflat în primele\nrânduri:\n– Decât aşa trai, tot mai bună o fi moartea!",
  "Glasul lui încurajă altele, când ici, când colo:\n– Mai bine omorâţi-ne, să scăpaţi de noi!\n– Ori că mori de foame, ori de altceva, tot moarte se cheamă!\n– Barem dacă muncim de ne zdrobim oasele, s-avem cu ce să ne ţinem zilele!\n– Nici aşa nu-i drept ca unii să plesnească de prea sătui, iar altora să li se usuce\nmaţele de nemâncare!\nPrefectului i se păru favorabilă evoluţia atmosferei. Când omul furios începe să\ndiscute, e semn că a ajuns pe calea cuminţirii.\nÎncepu deci din nou şi mai băbeşte să explice oamenilor că a venit pentru\nîmpăciuire, căci pacea cea mai rea tot e mai bună ca bătălia cea mai vitejească.\nBa a adus şi pe domnul Iuga în mijlocul lor, tocmai ca să se ajungă mai repede şi\nmai sigur la o pace frumoasă.\n– Apoi cu dumnealui ne-om învoi noi, domnule prefect, vorbi Lupu Chiriţoiu,\nieşind în faţa boierilor, ca şi când s-ar fi simţit dator, ca cel mai bătrân, să dea\nlămuriri depline. Dar acu, dacă a venit răzmeriţa, oamenii vor s-apuce şi ei niţel\npământ, că n-au mai deloc, cum apucă toţi pe unde trece focul. Drept şi cinstit\neste ce-a spus boierul nostru, domnule prefect, că nu se cade să râvneşti la moşia\nomului care o munceşte şi se trudeşte cu ea ca şi noi şi o are din moşi-strămoşi.\nNici nu cred că râvneşte nimeni dintre oamenii ăştia de treabă la averea boierului",
  "Miron, că doar cu dumnealui trăim şi ne ajutăm. Dar sunt moşii destule pe care\nboierii le-au lepădat şi le ţin alţii, numai ca să stoarcă bani din ele şi să-şi bată\njoc de munca noastră. Oamenii nu-s răi şi stau liniştiţi, numai să le daţi pământ,\ncă fără pământ nu pot trăi! Iacă v-am spus eu ce vrea satul, că dacă vorbesc toţi\ndeodată nu-i chip de înţelegere!\nDin toate părţile ţăranii izbucniră în aprobări gălăgioase, toate cuprinzând\ncuvântul „pământ“, încât glasul mulţimii părea un cor în multe voci, repetând\nnesfârşit acelaşi refren:\n– Pământ!... Pământ!... Pământ!\nPrefectul Boerescu se zăpăci puţin şi dădu în altă polologhie de explicaţii: că el\nînţelege dragostea şi nevoia lor de pământ, că doar şi dânsul e proprietar şi\niubeşte ogorul strămoşesc, dar ce doresc oamenii nu se poate împlini pe dată şi\ncu japca; suntem o ţară cu legi şi trebuie să ne purtăm după ele. Să aibă răbdare\nşi să stea liniştiţi, fiindcă el, cum soseşte la Piteşti, va raporta guvernului, şi\nguvernul, înţelept şi cu grijă pentru necazurile sătenilor, va face legile care\ntrebuiesc şi va împărţi pământ celor ce au fost cuminţi şi paşnici... Promisiunea\nmincinoasă era o inspiraţie a momentului. Nu-i venise în minte s-o facă şi în\ncelelalte sate pe unde a umblat şi-i părea rău. Interesul ordinii şi siguranţei în\nţară nu numai scuză, dar chiar obligă la asemenea pioase mijloace de\npersuasiune. Când se va restabili pacea, nu-şi va mai aduce aminte nimeni de\nnişte vorbe aruncate în vânt, sau cel mult va fi elogiată isteţimea lui de-a trata pe\ncopiii mari, ce sunt ţăranii, cu vorbele potrivite pentru copii.\nDar ţăranii întrerupeau făgăduielile prefectului cu glume şi cu râsete. Unul strigă\nascuţit că s-au săturat de vorbe, altul adăugă că boierii numai cu minciuni i-au\nţinut, iar un al treilea că boierul, cum deschide gura, iese minciuna. Miron Iuga\nse înăbuşea în mijlocul ploii de necuviinţe. Prefectul însuşi roşi încurcat, neştiind\nce să mai facă. Primarul, observând că se îngroaşă glumele, strigă deodată\nenergic:",
  "– Ia mai lăsaţi gura, băieţi, lăsaţi gura!\nLuca Talabă, aproape de ei, răspunse primarului:\n– Ba mai bine să spuie tot, să ştie şi dumnealor ce-i doare pe oameni!\nTotuşi ţăranii făcură iar tăcere, încât Boerescu, socotind că n-a fost destul de\nînţeles, încercă din nou să-i momească cu promisiuni.\nNici n-apucă, însă, acuma să deschidă gura, că Ştefan Mogoş îi reteză vorba:\n– Am fost batjocoriţi destul şi mai rău ca vitele!\nŞi apoi Nicolae Dragoş morocănos:\n– Pe frate-meu cum l-aţi batjocorit, de l-aţi închis fără nici o vină? Bătrânul\nDragoş, mai potolit şi respectuos, spuse de asemenea:\n– Mare nedreptate, dom’le prefect! A rămas şi satul fără învăţător!\nÎn vreme ce alţi oameni strigau şi zvârleau mereu vorba „batjocură“, prefectul,",
  "nedumerit, se plecă spre primar să afle despre cine e vorba, iar înţelegând, făcu\nrepede:\n– Staţi, staţi!... Să ne înţelegem, copii!... Cazul învăţătorului Dragoş nu e în\nmâna mea şi nici nu depinde de mine. E în cercetarea justiţiei şi deci...\nFiindcă zgomotul stăruia, Boerescu continuă mai tare:\n– Cu toate astea am să rog pe domnul procuror să-i dea drumul imediat şi să-l\ncerceteze în libertate. Aţi auzit?... Sunteţi mulţumiţi, oameni buni? Nicolae\nDragoş mârâi ceva, dar, cum vorbeau mulţi deodată şi tot strigând de-a valma, nu\ni se auzi glasul, ci i se vedeau numai dinţii, albi şi puternici, ca nişte colţi de\ncâine care muşcă. Din gălăgia tot mai aprinsă se deosebiră apoi îndemnuri către\nPavel Tunsu să iasă înaintea prefectului, să ceară despăgubiri pentru bătaia şi\ndurerile copilului. Pavel se lupta să străbată prin înghesuială, ajutat de glasuri\nsilitoare:\n– Du-te, Pavele, ce ţi-e frică? Lăsaţi-l, măi creştini, să treacă omul, că are\njalbă!...\nAjuns în cele din urmă în faţa boierilor, Pavel Tunsu expuse cu mutră amărâtă şi\nglas plâns păţania copilaşului său şi reclamă bani pentru batjocura îndurată.\nDiversiunile acestea erau pe placul prefectului, care socotea că, oferindu-le\nsatisfacţie în lucrurile mici, vor da uitării nebuniile cele mari. Puse lui Pavel\ndiferite întrebări, îl compătimi şi porunci primarului să facă îndată o anchetă\noficială, să înregistreze plângerea omului şi justele lui pretenţii, ca pe urmă el,\nprefectul, să poată obliga pe domnii automobilişti la plata cuvenitelor\ndespăgubiri şi în acelaşi timp să-i pedepsească după lege. Declaraţia, făcută cu o\ngravitate solemnă, stârni într-adevăr mulţumiri, care se exprimau într-o mişcare\nde uşurare şi în mulcomirea glasurilor.",
  "De cum a apărut Pavel Tunsu cu plângerea, Petre Petre prinse a se nelinişti, a se\nroşi şi a mormăi. Se vârâse dintru început în faţă, unde erau fruntaşii satului.\nStătea chiar alături de plutonierul Boiangiu. A ascultat cuminte şi respectuos\ntoate frazele prefectului şi mai cu sfinţenie pe ale bătrânului Iuga, ba de câteva\nori, când unii oameni prea strigau, Petre s-a uitat urât spre dânşii, parcă i-ar fi\ndojenit. S-a schimbat însă la faţă cum a auzit de cucoana cu automobilul, mânia\ncopleşindu-l ca o flacără arzătoare. Se stăpânea şi stăpânirea mai mult îl durea.\nApoi, când prefectul a pomenit despre domnii automobilişti, Petre a izbucnit,\naproape fără voia lui, parc-ar fi vrut să-mpiedice o nedreptate, cu o voce aspră,\nrăguşită şi cu o văpaie în ochi:\n– Numai cucoana e de vină, domnule prefect, c-a venit aci, peste noi, să ne\nzgândăre necazurile!\nIntervenţia şi mai cu seamă înfăţişarea lui pătimaşă păru tuturor atât de insolentă,\ncă provocă indignare. Miron Iuga îi aruncă o privire de dispreţ, căpitanul de\njandarmi îşi muşcă buzele strivind o înjurătură, iar Boerescu îl apostrofă nervos:\n– Ce vrei tu, băiete, ce? Pe Petre întrebarea parcă l-ar fi pălmuit. Adică acelaşi\nprefect, care a ascultat strigătele şi batjocurile celorlalţi, numai pe el îl\nbruftuluieşte, ca şi când el ar fi cel mai ticălos om din sat, tocmai el, care...\nRăspunse încruntat, în glas cu zvâcniri bolovănoase:\n– De ce-a mai venit cucoana aci? De ce ne batjocoreşte cucoana?... Nouă nu ne\ntrebuie, să se ducă de unde-a venit, la ciocoii ei, şi să ne lase pe noi în pace, să\nnu ne chinuiască şi să nu schilodească copiii oamenilor, că noi nu i-am făcut nici\nun rău, şi nici să nu creadă că moşia are s-o înstrăineze, că...",
  "Izbucnirea aceasta totuşi nu găsi răsunet decât la o parte din oameni, ceilalţi\nîntorcând doar capetele spre dânsul cu o uimire binevoitoare. Plutonierul\nBoiangiu însă, închipuindu-şi că s-a aprins şi vorbeşte urât fără să-şi dea seama,\nîncât mai târziu are să-i pară rău că s-a făcut de râs, ridică deodată mâna şi-i\nacoperi gura cu palma ca unui copil nepriceput. Gestul jandarmului scoase cu\ntotul din minţi pe Petre, care-l socotea ca o nouă înjosire a lui în faţa satului.\nRespinse violent mâna plutonierului, se smuci înapoi peste oamenii din dosul lui,\nrăcnind furios:\n– Ia mâna de pe mine!... De ce pui mâna pe mine?... Ce-s eu, sluga ta, să pui\nmâna pe mine?... Mă batjocoreşti pe mine... De ce-ai pus mâna pe mine?\nMulţimea de ţărani fu pătrunsă brusc de un fior, parcă răcnetele lui Petre i-ar fi\nrăscolit toate durerile. Înainte ca lumea să se dezmeticească şi să pornească pe\nfăgaşul deschis de feciorul Smarandei, primarul Ion Pravilă sări la dânsul şi-i\nzise prietenos, dar şi poruncitor, găsind tocmai glasul potrivit împrejurării:\n– Taci, băiete, că n-a pus nimeni mâna pe tine şi nici nu te-a batjocorit! Taci şi\nmai bine du-te şi-ţi vezi de treabă şi nu strica adunarea creştinilor!\nSerafim Mogoş şi Nicolae Dragoş, dintre cei mai de aproape, precum şi alţi\ncâţiva mai dinspre uliţă, mormăiră ca într-un glas:\n– Să nu mai puie mâna pe dânsul!... De ce-a pus mâna? Primarul, profitând de\namestecul lor, continuă cu aceeaşi energie:\n– Hai, Serafime, şi tu, Nicule, haideţi, luaţi-l voi şi duceţi-l să se răcorească!...\nHai, hai, nu staţi!",
  "Sugestionat parcă de stăruinţa primarului, Petre îşi croi drum spre uliţă, urmat de\ncei doi şi apoi, ici-colo, de alţii. Depărtându-se însă, striga mereu aceleaşi\ncuvinte, parcă limba i s-ar fi răsucit astfel, încât altceva să nu mai poată rosti:\n– De ce pune mâna pe mine, că nu-s batjocura nimănui... De ce pune mâna?...\nÎn timp ce Petre cu ai lui ajungea în uliţă, Ion Pravilă spuse prefectului, tot cu\nglas tare, să audă şi oamenii, că băiatul cine ştie ce are ori i s-o fi năzărit, că\naltfel e foarte de treabă şi aşezat, şi harnic, fruntea flăcăilor, dar nevoile mai\nsucesc mintea multora şi-i înfierbântă când nici cu gândul n-ai gândi. Numai\ncăpitanul Corbuleanu îngălbenise şi-şi muşca buzele într-o enervare de frică şi\nnehotărâre; el crezuse că răcnetele flăcăului vor dezlănţui pe loc răzmeriţa, dacă\ncumva n-o fi chiar semnalul dinainte stabilit de ţăranii conspiratori.\nPrefectul, după ce se potoli incidentul, îşi zise în sine că şi-a făcut datoria şi\npoate să plece mai departe, să pacifice şi alte sate până diseară. Ca să încheie\nvizita cu mai multă solemnitate, se crezu obligat să le mai tragă un mic discurs\ncu „iubita noastră patrie“, „ţărişoara noastră scumpă“, „regele venerat“, „datoria\ncetăţenească“, „guvernul vă poartă de grije“, sfârşind jovial şi mulţumit:\n– Şi acuma rămâneţi sănătoşi, copii!... Eu am încredere în voi, precum şi voi să\naveţi încredere în mine! Aşa, copii!... Linişte, ordine şi muncă!... Aşa!... Aidem,\ncăpitane!... Noroc şi sănătate!\nŢăranii năvăliră afară din curtea primăriei. Boerescu vru să conducă pe Iuga\npână acasă. Bătrânul refuză. Îşi luară rămas bun, îmbrăţişându-se. Prefectul se\nurcă în trăsură cu căpitanul. Ei porniră în stânga, spre Lespezi, Miron Iuga în\ndreapta, pe jos, singur.",
  "– Ţi-a plăcut, căpitane, cum i-am liniştit şi aici? zise prefectul Boerescu când se\nmai depărtară.\n– Aveţi mare curaj şi multă experienţă, domnule prefect!\nrăspunse cu admiraţie căpitanul Corbuleanu, gândindu-se în sine că liniştirile\nacestea mai mult încurajează pe ţărani la dezordini.\nMiron Iuga mergea pe mijlocul uliţei, examinând în trecere casele şi ogrăzile,\nparcă de mult nu le-ar mai fi văzut, şi regretând că a consimţit să vie cu idiotul\nde Boerescu care îşi închipuie că cu palavrele lui poate să influenţeze pe oamenii\ncu sufletele tulburate de toate vânturile demagogiei orăşeneşti.\nÎn urma lui, la câţiva paşi, veneau primarul şi plutonierul, înconjuraţi de ţărani,\nvorbind între ei încetişor, parcă să nu supere pe boierul lor care, cum mergea\nacuma în fruntea mulţimii, părea păstorul urmat de turma lui.\nLa cârciuma lui Busuioc era gălăgie şi veselie. Din prag, cârciumarul salută cu\nmare plecăciune. După ce trecu bătrânul Iuga, zgomotul, care încetase o clipă,\nreîncepu. Se auzea limpede glasul lui Petre:\n– De ce să puie mâna pe mine?",
  "5\nOricât se silea avocatul Stavrat să-şi uite spaima şi să fie numai amabil şi\ncurtenitor, îi era peste putinţă. Îşi zicea că ar da dovadă de mare nesimţire şi\ncinism dacă, în împrejurările acestea, când toate primejdiile roiesc în aer gata să\nse abată asupra lui, s-ar mai putea gândi la aventuri amoroase. De altfel, acuma\ntoată „curtea“ lui îi apărea sie însuşi mai mult ridicolă decât pasionată.\nParcă ar fi înţeles subit că e om bătrân şi nu-i şade bine să dea târcoale unei\ncucoane tinere şi mondene ca Nadina, care n-are ce găsi la dânsul, dacă vrea\niubire, şi care, tolerându-i totuşi oftările, cel mult se amuză pe socoteala lui.\nNadina era veselă, ciripea, umbla de ici-colo să se intereseze de masă şi mereu\nzicea avocatului:\n– Credeam că ai să-mi fii un tovarăş agreabil, să râzi, să-mi faci curte sau barem\nsă-mi spui anecdote, în sfârşit, să petrecem aici câteva zile simpatice... Când\ncolo, eşti un ursuz şi un fricos capabil să-mi strici toată dispoziţia!\nStavrat răspundea printr-un surâs amar, prin care parcă voia să-i demonstreze\nfără vorbe că numai neînţelegerea situaţiei o poate face să privească lucrurile cu\natâta uşurinţă şi să gândească la petreceri...\nDupă-masă, însă, compunându-şi o figură funerară, o rugă să-l asculte câteva\nminute cu atenţie şi seriozitate, şi apoi, adunându-şi toate darurile de\npersuasiune, îi explică amănunţit şi elocvent că a mai rămânea aici, în mijlocul",
  "ţărănimii agitate şi gata în fiece clipă să se revolte, să devasteze şi să masacreze,\nar fi o nebunie.\nDacă a dorit o escapadă extraordinară, a avut-o, căci a străbătut zeci de sate cu\nautomobilul într-o vreme când nici trenurile nu mai sunt în siguranţă, ba a mai\ndormit şi o noapte într-un conac, nepăzită, expusă să fie atacată prin surprindere\nde ţărani, fără vreo posibilitate de apărare. Scopul pentru care a riscat călătoria\naceasta, sau poate numai pretextul, a căzut, cum prea bine i-a spus chiar şi\narendaşul Platamonu, deşi amator de-a cumpăra.\nConcluzia: trebuie să plece imediat de aici, dacă nu la Bucureşti, pentru că ar fi\nprea departe şi cu prea multe pericole, măcar la Piteşti, de unde eventual ar putea\ncontinua călătoria cu trenul, rămânând ca automobilul să vie mai târziu, când va\nfi posibil. E singura ieşire înţeleaptă din încurcătura aceasta tragică...\nNadina ascultă întâi cu o seriozitate prefăcută şi maliţioasă.\nÎncetul cu încetul însă groaza care tremura în cuvintele cele mai banale ale\navocatului şi care îi stătea pe faţă ca o mască din ce în ce mai reliefată, i se\nstrecură şi ei în inimă. În curând înţelese că Stavrat, într-adevăr, are dreptate şi că\nprimejdia e la uşă, gata să intre în casă. O fereastră a salonului era deschisă larg.\nSe vedea curtea conacului vastă şi pustie. De afară, nu pătrundea nici un zgomot.\nLiniştea era apăsătoare. Soarele lucea de undeva cu o lumină albă, făcând mai\ndureroasă tăcerea în care vorbele speriate ale lui Stavrat bâjbâiau ca nişte păsări\nfugărite. Nadina nu voia totuşi să-şi dea pe faţă îngrijorarea, ca şi când ar fi fost\no umilinţă pentru ea. Dorea să se împotrivească şi, din pricina liniştii de afară, nu\nîndrăznea nici să deschidă gura. Numai când se auzi deodată, ca un semnal de\nsalvare, o melodie fluierată sârguincios de Rudolf, care probabil lucra ceva la\nmaşină, Nadina îşi redobândi încrederea şi zise:",
  "– Desigur, dar nici să nu exagerăm excesiv, domnule Stavrat!\nArendaşul ne-a asigurat, ştii bine, că ţăranii sunt pe aici liniştiţi şi...\n– Arendaşul e zevzec, coniţă, iertaţi-mă! exclamă avocatul cu vioiciune. De\naltfel oamenii care trăiesc permanent în primejdie ajung să nu-şi mai dea seama\nde ea. Numai aşa se explică de ce şi bătrânul Iuga, om ponderat şi cu scaun la\ncap, nu s-a arătat ieri deloc alarmat, sau poate că dânsul are şi alte motive de a fi\ncalm!\nNoi însă, care suntem străini de împrejurările obişnuite, mirosim în aer lucrurile\nanormale, fiindcă sensibilitatea noastră e mai ascuţită şi nu s-a tocit prin\ncontactul cu primejdiile zilnice...\nOlimp Stavrat continuă cu mai mult elan până ce Nadina, după un răstimp de\nezitări, între frică şi mândrie, trimise pe Ileana să cheme pe Rudolf.\n– Plecăm imediat! zise ea şoferului. Dă drumul maşinii!\nImediat!\nRudolf răspunse simplu că, deocamdată, nu poate scoate maşina, fiindcă are un\ndefect de magnetou; chiar acuma lucrează şi se sileşte să-l repare. L-a demontat.\nÎn trei-patru ore însă speră să termine şi atunci ar putea pleca. Nadina îi porunci\nsă zorească, adăugând că trebuie neapărat să plece şi că nu mai vrea să petreacă\nnoaptea aici, cu nici un preţ.",
  "– Vedeţi, coniţă, ghinionul? făcu Stavrat când rămaseră iar singuri. Peste trei-\npatru ore se întunecă. Dacă ziua e periculos să umbli prin sate, noaptea vă\nînchipuiţi ce poate să fie... Dar să avem răbdare. Mecanicii, ca să-şi dovedească\nutilitatea şi valoarea, exagerează uneori timpul unei reparaţii. Poate că amicul\nRudolf, unde v-a văzut aşa de grăbită, va isprăvi mai curând, şi atunci...\nDe aici încolo fu rândul avocatului să liniştească pe Nadina şi să se ducă, în\ncâteva rânduri, la şopronul unde lucra Rudolf, să vadă dacă mai are mult până să\nsfârşească...\nPe la ora cinci apoi auziră gălăgie în curte. Era prefectul Boerescu, care, plecat\ndin Amara, vorbise şi aici, în Lespezi, ţăranilor şi acuma venea să facă o scurtă\nvizită Nadinei, s-o felicite că tocmai în zilele acestea tulburi a coborât în\nmijlocul sătenilor, dând pildă de curaj şi virtute şi altor proprietari... Platamonu,\nasistând la întrunire împreună cu fiul său, a crezut de bine să amintească\nprefectului că Nadina se află la conac. Boerescu, zorit cum era să ajungă la\nCosteşti înainte de a se întuneca, ar fi uitat-o, deşi Miron îi spusese şi chiar îl\nrugase s-o viziteze.\n– Bine, bine, domnule prefect, dar eşti sigur că până mâine nu se întâmplă nimic\nrău aici? zise Nadina prea puţin încântată de galanteriile lui Boerescu la care se\nadăugau discret şi bătăile din călcâi ale căpitanului Corbuleanu.\n– Vai de mine, coniţă, se poate? protestă prefectul trufaş. Până mâine?... Mă\nofensezi, coniţă!... Pentru eternitate, coniţă, pentru eternitate poţi fi sigură aici de\nlinişte!\nBoerescu plecă repede, lăsând în urmă-i o nouă serie de felicitări şi",
  "complimente. Platamonu rămase să ducă pe avocatul Stavrat.\n– Aş vrea să plec acuma! zise Nadina cuprinsă deodată de mai mare frică.\nTrebuie să plec!... Nu mai vreau să dorm aici! Mi-e urât!\n– Fiţi liniştită, coniţă! îi răspunse arendaşul cu un calm ce răspândea o undă de\nîncredere. N-aveţi nici o teamă!... Oamenii noştri sunt cuminţi!... De altfel, v-a\nspus şi domnul prefect...\n– Din păcate, prefectul dumitale e cam idiot şi îngâmfat, observă Stavrat. Dacă\nar fi după asigurările lui...\n– Nu, nu, puteţi dormi fără grijă! repetă Platamonu cu un zâmbet protector şi\nliniştitor. N-aveţi nici o teamă!\nSe înţeleseră că mâine dimineaţă, după răsăritul soarelui, Nadina va trece cu\nautomobilul prin Gliganu şi va lua pe Stavrat, care o va aştepta gata de drum.\nNadina îi petrecu până în cerdac.\nÎi văzu urcându-se în caretă. Când porni calul, toţi trei întoarseră capetele şi o\nsalutară ceremonios. Ea le răspunse cu un surâs, apoi întinse mâna spre ei, mâna\nmică şi albă, a cărei mişcare părea o bătaie de aripă. Îi urmări cu privirea până\ndispărură pe poartă şi apoi în dreapta, pe uliţă.\nDumitru Ciulici însoţise careta câţiva paşi şi rămase pe urmă în mijlocul curţii,\ncu capul gol, nemişcat, parcă l-ar fi încremenit un gând. Nadina stătea în acelaşi",
  "loc, cu mâna repetând mereu acelaşi gest, cu ochii pierduţi după cei plecaţi,\nmurmurând mereu, parcă fără voia ei, în neştire:\n– Pe mâine... pe mâine...\nZări pe Dumitru, pe care nu-l observase până atunci, şi avu o tresărire de spaimă,\nca în faţa unui duşman de moarte. Murmurul i se stinse, dar surâsul îi rămase\natârnat pe buze, ca o amintire din alte vremuri.",
  "6\n– Cine-i?... Cine-i acolo?... Cine bate?\n– Fii bun, Leonte, şi scoală niţel, că s-a întâmplat o...!\n– Dumneata eşti, primare! bâigui logofătul Bumbu, recunoscâ nd glasul. Uite-\nacu mă scol... Iacă viu!... Oare ce s-o mai fi întâmplat, Doamne fereşte? adăugă\napoi în sineşi, horobăind prin întuneric, speriat, fiindcă nu pricepuse, somnoros\ncum era, ce spusese primarul.\nCând deschise logofătul uşa, Ion Pravilă, fără să-l lase să mai întrebe ceva, îl\nîntoarse înapoi:\n– Hai, bre, îmbracă-te repede să plecăm, că arde Ruginoasa!\n– Aoleu!... Ruginoasa? făcu Leonte Bumbu dârdâind deodată.\nNu se poate!\n– Acu lasă, nu te mai tocmi, omule! zise primarul nerăbdător.",
  "Nu vezi? Că parcă-i lună!\n– Aoleu, aoleu! se cruci logofătul, intrând în casă.\nDe afară primarul auzi întrebările femeii şi pe urmă văicărelile ei speriate. Se\nretrase mai deoparte, lângă straja de la Ruginoasa, care venise să-l vestească. De\nbuimăceală nici măcar nu l-a prea descusut ce şi cum, ci a dat fuga încoace, la\ncurte. Straja sufla greu şi bolborosea întruna aiurit.\n– Oare de mult arde, măi Nichifore? întrebă primarul, uitându-se spre Ruginoasa,\nunde cerul era roşu, parc-ar fi stat să răsară soarele.\n– D-apoi când am luat eu seăma încă nu cântăse cocoşii de miezul nopţii, zise\nstraja cu glas înăbuşit. Acu nu ştiu cât să fie ceasul... O fi unu?... Că până am\ntrezit oamenii, până am venit, o fi trecut vremea...\n– Şi de unde a pornit focul?\n– Apoi întâi ardeau numai stogurile de paie şi clăile de fân, dar pe urmă au luat\nfoc şi acareturile, că bate niţel vânt, nu tare, ca ş-aici...\nLogofătul apăru îmbrăcat. Din casă îl petrecu glasul nevestei, plângător:\n– Ia seama, Leonte... Fii mai lăsător şi nu te înfurci cu oamenii, că-i ştii cât sunt\nde oţărâţi acuma şi...",
  "Porni cu primarul şi cu straja, fără să întrebe nimic. Numai după câţiva paşi, zise\nşovăind:\n– Ce zici, dom’ primar, n-ar fi mai bine să sculăm şi pe boierul Miron?\n– Ba lasă-l să se odihnească, bodogăni Pravilă, că are destulă vreme mâine să se\ntot supere şi să se amărască!\nCopacii din parcul conacului închideau ca un zid negru zarea din curte spre\nRuginoasa. De-abia în uliţă Leonte Bumbu văzu şi înmărmuri cu mâna la falcă:\n– Aoleu, mamă, mamă!\nLa răsărit, pe cer, atârna o uriaşă perdea de flăcări. Cu toate că satul se afla la\npeste trei kilometri, vâlvătaia părea atât de aproape, ca şi când ar fi fost la\nmarginea Amarei. Cerul era curat şi luminos ca în zorii zorilor, doar câteva stele\nmari mai pâlpâiau, înfricoşate şi mirate, gata parcă şi ele să moară. Dintr-o vatră\nde jăratic în care mâini puternice parcă zvârleau mereu hrană nouă focului,\nlimbile de flăcări ţâşneau, se zvârcoleau, se împleteau neîncetat, ca nişte şerpi\napocaliptici, lingeau şi înţepau poalele cerului, zugrăvind răni în toate culorile,\nştergându-le pe toate cu imense şomoioage de fum şi lăsând pentru fiecare\ncâteva clipe numai câte o zdreanţă purpurie zvăpăiată care fâlfâia ca un\nameninţător steag roşu... În luminile biruitoare ale focului umbre mari jucau şi se\nîntindeau până în tării, parcă toată lumea ar fi început să se clatine şi să pârâie.\n– Aoleu, ce-i asta? gemu iarăşi logofătul.",
  "– Acu lasă văicăreala, bolborosi primarul, care privise şi el flăcările cu aceeaşi\nînfricoşare. Haidem să sculăm şi pe şeful postului şi să ne ducem într-acolo...\nPlutonierul Boiangiu tocmai ieşea pe poartă, îmbrăcat şi înarmat, însoţit de doi\njandarmi. Cineva îl deşteptase adineaori şi el a sărit îndată.\n– Ei, ce facem, dom’le primar? întrebă Boiangiu uluit.\n– D-apoi trebuie să ne ducem la Ruginoasa, şefule, să vedem!\nrăspunse primarul morocănos. Bine că au avut grijă să te scoale...\nMăi Nichifore, ia fugi tu până la curte, să iasă un argat cu căruţa, ca să mergem\nmai repede...\nCei rămaşi se holbau îngroziţi la jăraticul uriaş, care părea a creşte mereu, a se\nîntinde şi a se apropia ca un potop. Leonte Bumbu murmură, ca o explicaţie, că\nacolo sunt câteva mii de care de nutreţ, afară de clădiri, afară de magazii. Pe\nurmă nimeni nu mai îndrăzni să deschidă gura. În tăcerea grea parcă se auzeau\ntrosniturile flăcărilor ce se răsuceau şi se zvârcoleau pe bolta cerească. Împrejur,\nsatul dormea sau se prefăcea că doarme într-o linişte de mormânt, sporind fiorii\nde groază ce stăpâneau văzduhul.\nŞi totuşi cei din uliţă simţeau că în fiece casă şi la fiecare geam ochi lacomi\npriveau luminile focului, aşteptând un semn sau o chemare tainică.",
  "Apoi deodată, pe uliţă, dinspre Ruginoasa, se văzu venind un pâlc de oameni,\nfluierând de zor, parcă nici nu s-ar fi sinchisit de prăpădul din urma lor. Cu cât se\napropiau, cu atât oamenii păreau mai îndrăzneţi, ca şi când ar fi vrut să\nbatjocorească prin purtarea lor pe cei ce stăteau în faţa postului de jandarmi.\nTrecând, unul din grup strigă simplu:\n– Bună seara!\nPrimarul, logofătul şi plutonierul răspunseră deodată, grăbiţi:\n– Bună seara!\nO clipă fluieratul încetă, ca şi cum ar mai fi aşteptat vreo întrebare sau chiar o\ndojană. Apoi câţiva reluară melodia în vreme ce alţii bufniră în râsete, iar după\nce se mai depărtară puţin, unul dădu un chiot prelung şi ascuţit, parcă să ridice\ntoată lumea în picioare. În acelaşi moment noianul de flăcări de la răsărit se\nînvolbură mai năprasnic, parcă glasul omenesc de aici ar fi scormonit temeliile\njăraticului de acolo. O vâltoare de scântei se ridică în văzduh, risipindu-se într-o\nvijelie de stele căzătoare. Mici şi îndărătnice stoluri de păsări de foc, scânteile se\nrevărsau spre Amara în zbor sinuos, ca împinse de o putere misterioasă.\nReculegându-se din tulburarea ce-i încătuşa pe toţi, plutonierul Boiangiu\nmurmură cu un glas răguşit de spaimă:\n– Mi se pare, măi creştini, c-a sosit revoluţia!",
  "Capitolul IX – FOCUL",
  "1\nJoi dimineaţa, soarele răsărea în Amara prevestit de zori mai roşii ca totdeauna.\nOrizontul vopsit de flăcările pământeşti se împurpura tot mai mânios, până ce se\nridică greoi globul soarelui, un cap scăldat în sânge proaspăt. Atunci lumina\nvâlvătaiei începu să pălească înăbuşită de lumina zilei, scufundându-se parcă în\nzidul de foc ce tivea marginile cerului. Apoi, cu cât văzduhul se limpezea, cu atât\ndeasupra răsăritului se îngrămădeau trâmbele negre de fum, care se încolăceau şi\nse frângeau ca nişte braţe arse înălţate spre Dumnezeu.\nŢăranii se sculară împreună cu soarele, ca şi altă dată. Se învârteau prin ogrăzi,\nse uitau la cerul senin şi mai ales la vârtejurile de fum, ridicau nările să simtă\nmirosul, fără mirare şi fără bucurie, ca în faţa unor întâmplări fireşti. Unii ieşeau\nîn mijlocul uliţei să vadă mai bine ori să schimbe o vorbă cu cine s-ar nimeri.\n– Foc, nu glumă! strigă Vasile Zidaru din ogradă către Leonte Orbişor care, stând\nmai sus cu două case, coborâse în uliţă tocmai fiindcă îl auzise tuşind şi\nscuipând. Şi uite aşa arde de la miezul nopţii!... Cu ce arde acolo ştiu c-ar fi trăit\nboiereşte un an de zile tot satul, dacă nu şi mai mult!\n– Apoi las’ să se aleagă scrum şi cenuşă din toate, că ele stăteau acolo degeaba,\nşi noi pieream şi nu ne auzea nimeni! făcu Orbişor aproape piţigăiat, frecându-şi\ncu plăcere coşul pieptului pe deasupra cămăşii, parcă şi-ar fi alungat o durere.\nPeste drum baba Ioana, cu o strachină de boabe în braţe, îşi hrănea orătăniile,",
  "ocărând pe cele mai hămesite, ocrotind pe cele fricoase, făcând dreptate cu\nglasul ei veşnic morocănos.\n– Văzuşi pălălaia, maică Ioană? strigă Vasile şi către ea. Mi se pare c-o să avem\nnuntă... Ai, ce zici, maică Ioană? Baba întoarse numai o clipă faţa spre dânsul,\nsă-l cântărească, apoi îşi văzu de păsările ei, bombănind:\n– Numai la nuntă se mai îmbulzeşte lumea, fire-ar a dracului!\nAlţi vecini se apropiară, fiecare cu câte o întrebare sau cu vreo lămurire. După\ncâteva vorbe însă fiecare se uita la ceilalţi, aşteptâ nd un semn sau o poruncă\nmântuitoare. Apoi, pe măsură ce se înmulţeau, feţele lor se înăspreau şi glasurile\nse îngroşau, parcă o nerăbdare stăpânită le-ar fi sugrumat sufletele. Până ce\nLeonte Orbişor izbucni cu necaz:\n– Da noi ce ne holbăm de pomană, măi fraţilor?... Ori n-avem altă treabă?... Ia\nhaidem mai sus, să vedem şi noi ce mai mişcă prin sat şi să nu rămânem de\ncăruţă!\n– Aşa-i! făcură ceilalţi învioraţi, ca şi când le-ar fi vorbit din fundul inimii.\nPe drum mai întâlniră ici-colo oameni care se sfătuiau şi care de asemenea se\nluară după dânşii. În bătătura cârciumii barem era bâlci. Până şi femei, şi copii\ncăscau gura amestecaţi prin mulţimea înfrigurată. Glăsuiau însă puţin şi domol,\nparcă cuvintele ar fi avut greutăţi de plumb. Numai uneori ţâşnea câte-o vorbă\ntare, ca un strop într-un nor încărcat, stârnind uimirea şi întoarcerea capetelor.",
  "– Înăuntru care sunt? întrebă Vasile Zidaru, auzind zgomot din cârciumă.\n– Apoi sunt mulţi, răspunse Ignat Cercel, care umbla de colo până colo, printre\noameni. E şi Marin, este şi feciorul cel mic al lui Dragoş, mai e şi Petrică al\nSmarandei, sunt mulţi şi petrec, dacă au de ce...\n– Adică de ce? iscodi mai departe Vasile.\n– Ei ştiu de ce, mormăi Ignat tainic. Da lasă-i, că fac bine ce fac.\n– Nu-ţi spuneam eu, nea Vasile, că i-am văzut azi-noapte cum se întorceau\nşuierând din jos? zise Leonte Orbişor cu mândrie.\nCă ieşisem în bătătură să văd cum arde şi mă gândeam aşa singur, oare cine l-o fi\npus, că prea e mare şi-a pornit deodată din toate părţile de parcă-ar fi fost mai\nmulţi...\n– Ar putea să ne spuie şi nouă, să nu zică pe urmă că ne-am codit şi să ne lase\nfără parte! se amestecă în vorbă un bătrân slăbănog şi amărât.\n– Dac-ar sta să ne-ntrebe pe toţi, până-i lume nu s-ar mişca nimeni! spuse iarăşi\ntainic Ignat, ca şi când el ar fi ştiut mai multe.\n– Asta cam aşa-i! şoptiră câţiva, clătinând din cap. Atunci, într-alt grup, mai spre\nmargine, porni un hohot mare de râs şi toată lumea dădu năvală într-acolo. Se",
  "auzi un glas bucuros şi pizmaş:\n– Luaşi toporul, Toderiţă?... Nu cumva pornişi tocmai acuma la pădure după\nuscături!\nÎntrebarea păru atât de caraghioasă, că alt val de râsete cuprinse mulţimea.\nToader Strâmbu, cu toporul agăţat pe braţul stâng, cu sumanul pe umeri,\nrăspunse tot râzând, dezvăluindu-şi dinţii lungi, sclipitori, ca nişte colţi de fiară\nflămândă:\n– Apoi cu uscăturile trebuie să începem, măi nea Iosife, că doar aşa ne-am\nînvăţat!\nÎn uşa cârciumii ieşise Nicolae Dragoş, boţit la faţă, parcă toată noaptea n-ar fi\nînchis ochii şi totuşi mai vioi ca de obicei. Văzând pe Toader Strâmbu, strigă din\nprag înăuntru:\n– Haideţi, Petrică, nu mai staţi, c-a venit şi Toderiţă!\nPe când el cobora în uliţă, ieşi din cârciumă şi Petre, înconjurat de o grămadă de\noameni, mai ales flăcăi. În urma lor apăru şi cârciumarul, care trase de mână pe\nNiculae:\n– Bine, băieţi, băurăţi cât v-a poftit inima şi acuma plecaţi neplătiţi? Apoi asta-i\ntreabă de omenie, Nicule?... Adică aşa să...",
  "Petre îi reteză vorba batjocoritor:\n– Ia vezi, nea Cristache, întoarce-te uşurel la tejgheluţa matale şi lasă-ne în pace,\ncă ţi-om plăti noi când om avea vreme!... Hai, hai, du-te şi nu mai sta!\nBusuioc se întoarse spre Petre, nedumerit. Vru să mai zică ceva, dar flăcăul\nurmă, săgetându-l cu o privire urâtă, deşi cu acelaşi glas:\n– Nu te uităm noi nici pe tălică, n-ai grijă, nea Cristache!...\nNe-om socoti după cuviinţă, numai să-ţi vie rândul! Că de-acu n-om mai zăbovi\ncu răfuielile, fii pe pace!\nOamenii dimprejur, care râdeau, care bombăneau. Cârciumarul păli şi bâigui\nfoarte răguşit:\n– Da cu mine ce-aveţi, măi Petrică băiete, că doar...\nPetre îl împinse la o parte, fără răspuns, zicând către Toader Strâmbu:\n– Bine că venişi, că tocmai eram să plecăm, să nu te mai aşteptăm, că uite,\nsoarele e sus şi vine prânzul şi noi tot nu ne-am urnit!",
  "– Lasă, c-avem vreme destulă, Petrică, şi nu ne goneşte nimeni!\nfăcu Toader. Până mi-am aşezat copilaşii, că i-am lăsat singuri...\nNicolae Dragoş puse capăt vorbăriei. Erau vreo douăzeci cei ce fuseseră în\ncârciumă şi se aleseseră să pornească. Tocmai atunci sosi gâfâind de alergătură şi\nChirilă Păun, cu un băţ noduros în mână.\n– Staţi, băieţi, să nu plecaţi fără mine! strigă dânsul de-abia răsuflând. C-ar fi\nmai mare ruşinea să lipsesc eu, când ştiţi doar bine ce-am păţit cu...\n– Apoi nici să stăm până te scormoneşti tălică... îl întrerupse Nicolae, fără a-şi\nsfârşi nici el gândul. Numai când observă că ceata gata de drum se dublase,\nadăugă schimbând glasul: Nu mai veniţi atâţia degeaba, măi oameni, că n-avem\nlipsă! Ş-apoi sunt şi acolo oameni să mai puie mâna, de-ar trebui!\nBătrânul de adineaori, care se vârâse în faţă, zise iar tânguitor:\n– Văd că umblaţi şi faceţi, şi de noi n-aveţi grijă, măi flăcăi!...\nApoi aşa...\n– Taci mulcom, moşule, că avem întâi nişte răfuieli, dar pe urmă om face noi\ncum o fi mai bine, cu toţii! zise Petre cam ţanţoş, ca un cocoş tânăr când se\ngăteşte să cânte.",
  "Grupul porni în sus, spre Lespezi. Numai Toader Strâmbu cu toporul şi Chirilă\nPăun cu băţul, încolo toţi cu mâinile goale. Între ei parcă cel mai mândru era Ilie\nCârlan, care se tot uita înapoi şi râdea spre cei mulţi, rămaşi tăcuţi pe loc.\n– Da oare unde se duc tocmai în sus? zise Vasile Zidaru după ce ceata se mai\ndepărtă puţin. Ori umblă tot după Babaroaga? Cârciumarul Busuioc, care\nrămăsese printre oameni, bolborosind înfricoşat, îşi recăpătă deodată curajul, ca\nşi când ar fi scăpat de primejdie:\n– Ce mai întrebi, Vasile, unde se duc?... Tu nu-i vezi că s-au apucat de\nrevoluţie?... Mai bine întreabă ce au cu mine băieţii ăştia? Că eu n-am făcut rău\nnimănui, oameni buni, şi...\nIleana, fata lui Dumitru Ciulici, se culcase la uşa Nadinei, în odăiţa dintre\ndormitor şi sufragerie. Cucoana o pusese să zăvorască toate uşile, ba le-a mai şi\nîncercat ea însăşi, să vază dacă sunt bine încuiate. I-a spus că i-e frică de tâlhari\nşi fata a râs.\nAcuma, dimineaţa, Ileana s-a trezit şi a ieşit binişor în sufragerie, să nu tulbure\nodihna cucoanei. Deschise uşa cerdacului şi ferestrele de la salon şi sufragerie;\nvoia să se poată apuca de dereticat până se va scula cucoana. Apoi îşi luă\naşternutul să-l treacă, prin coridor şi bucătărie, acasă. În bucătărie, unde duduia\nfocul, erau părinţii ei, amândoi supăraţi şi spăimântaţi.\n– Hai, fato, nu dospi ca boierii, că nu-i vreme de dormit! o întâmpină tatăl său.\nHai, c-am dat de mare belea, că numai astea ne mai lipseau!",
  "Adineaori, când răsărea soarele, Dumitru s-a dus de a sculat pe şoferul cucoanei,\ncum se înţelesese. A stat până ce a ieşit afară neamţul din odăiţa lui, apoi a plecat\nsă dea o raită pe la hambare, ca în toate dimineţile. Când s-a întors a găsit pe\nRudolf în poartă, prăvălit la pământ, plin de sânge, cu capul spart. Se vede că\nieşise până în uliţă, să se uite mai bine la focul cel mare dinspre Ruginoasa, şi\natunci l-au trăsnit cei care-l pândeau. Nu ştie cine să fie, dar aseară a auzit aşa, o\nvorbă, că neamţul cucoanei n-are să scape de-aici fără să mănânce o bătaie soră\ncu moartea, pentru că şi el ar fi bătut rău de tot nişte copii în Amara, alaltăieri. L-\na luat în cârcă şi l-a dus în odăiţă, unde zace şi acuma ca un bolovan, măcar că l-\na spălat de sânge şi l-a legat la cap... Ileana să-i spuie deci cucoanei, când se va\ntrezi, ce s-a întâmplat, ca să chibzuiască dumneaei ce-i de făcut, deoarece, în\nhalul în care se află, şoferul nu e în stare să ducă maşina. Dar nici să mai\nzăbovească pe-aici cucoana nu e bine. Focul de la Ruginoasa are să se întindă şi\nîncoace, negreşit, şi oamenii sunt îndârjiţi. De aceea el s-a gătit să pornească\nîndată cu brişca, numai să adape calul, la Gliganu, la stăpânul lui, să-i dea de\nştire...\nPrimarul Pravilă cu plutonierul Boiangiu şi cu logofătul Bumbu se întoarseră\nosteniţi, negri de fum şi de funingine. Căruţa intră în curtea conacului, după ce\noprise o clipă în uliţă să se dea jos cei doi jandarmi. Boiangiu însuşi numai cu\nmare greutate s-a lăsat convins să se prezinte boierului Miron, socotind că\ndatoria lui acuma este să vegheze la post necontenit, să nu se pomenească cu\nvreun atac prin surprindere din partea sătenilor.\nMiron Iuga era sculat şi-i aştepta. Văzuse flăcările de la Ruginoasa şi a aflat de\nla argaţi câte ceva. În primul moment a chemat pe Ichim, să puie caii şi să plece\nla faţa locului. S-a răzgândit. Dacă s-a dus logofătul, se va fi făcut acolo ce se\nputea.\nPrezenţa lui cel mult i-ar fi stânjenit şi poate ar fi precipitat alte urmări... De ieri,\ndupă întrunirea cu prefectul, a presimţit că se va întâmpla ceva ce nu se mai\npoate împiedica. Intervenţia prefectului a fost picătura de vitriol într-un pahar\nplin ochi. O atitudine energică sau un gest de autoritate, însoţit de măsurile",
  "respective, ar mai fi înfricoşat pornirile anarhice latente. Frica este singurul\nstimulent de ordine pentru oamenii primitivi. Prefectul a venit cu duhul blândeţii\nşi cu tocmeala, semne de slăbiciune.\nAstfel s-a încurajat îndrăzneala celor ce încă şovăiau. Ceea ce vroise să încerce\nGrigore a încercat Boerescu. Flăcările de la Ruginoasa se înfăţişau pentru Miron\nIuga ca o cumplită confirmare a prevederilor sale.\nAscultă relatările celor trei cu un calm, parcă nici n-ar fi fost vorba despre averea\nlui prefăcută în cenuşă. I se spuse că focul a pornit de la şirele de nutreţ. Când s-\na prins de veste, ardeau toate şi flăcările cuprinseseră hambarele şi grajdurile.\nOamenii curţii au sărit să salveze vitele. Cele mai multe însă au pierit, fiindcă\nabia se mai putea cineva apropia de acareturi. Chiar să fi fost apă şi să fi dat\najutor toţi sătenii, anevoie s-ar fi putut potoli prăpădul.\nŢăranii s-au urnit greu. Numai cei mai învecinaţi s-au ridicat să-şi apere casele\nlor. Ceilalţi dormeau, parcă erau morţi. Puneau mâna în silă şi fiecare se gândea\nnumai să şterpelească câte ceva...\nPlutonierul îşi exprimă părerea că focul a fost pus de oamenii din Amara. Aşa i-\nau spus câţiva ţărani întrebaţi, precum şi colegul său de la Izvoru, care a venit de\nasemenea acolo mai spre dimineaţă.\n– Ai vreo speranţă să-i descoperi? întrebă bătrânul Iuga atunci cu o înviorare\nsubită...\n– Cred că i-aş descoperi, dacă...",
  "Boiangiu ezită câteva clipe până să mărturisească limpede că nu prea îndrăzneşte\nsă întrebuinţeze metoda lui obişnuită. Ţăranii au devenit foarte turbulenţi şi\narţăgoşi, cum s-a vazut şi ieri, în faţa domnului prefect. Cu vorba simplă sau cu\nameninţări nu se mai pot înfrâna. Nici cu forţa nu cutează să procedeze\ndeocamRă scoala. Vol. II 91 dată, pentru că n-are destui oameni şi i-e teamă să\nnu provoace răscularea satului întreg şi să-şi atragă pe urmă vreo pedeapsă\ngravă. De aceea încearcă să menţină ordinea cel puţin în Amara prin indulgenţă\nşi convingere, cum i-a recomandat, nu mai departe decât ieri, comandantul\ncompaniei. Altfel azi-noapte n-ar fi lăsat să treacă fluierând grupul de ţărani între\ncare el e sigur că se aflau incendiatorii de la Ruginoasa.\nMiron Iuga recunoştea că, în situaţia actuală, aşa cum a fost lăsată să se dezvolte,\nplutonierul într-adevăr nu mai era în stare decât să-şi apere propria-i piele. De\naltminteri nici lui nu-i rămânea altceva de făcut. Acuma nu mai poate fi vorba\ndecât să dureze până când cei de sus vor înţelege, în sfârşit, că răzmeriţa pe care\nau fermentat-o nu e o mascaradă ca manifestaţiile lor de la Bucureşti şi vor lua\nmăsuri s-o stârpească. Totuşi îndemnă pe primar şi plutonier să-şi facă datoria:\n– Sunt şi oameni cuminţi în sat, poate mai mulţi decât cei ticăloşi. Puneţi-i şi pe\nei să se mişte şi să nu se lase copleşiţi de răufăcători, căci şi ei sunt ameninţaţi de\nprăpădul care vine. Popa Nicodim ce face?... Să nu uite nimeni că are să vie şi\nceasul socotelilor, când toţi vor trebui să dea seama!\nÎn faţa conacului din Lespezi, în uliţă, câţiva ţărani vorbeau despre foc. Îl\nsocoteau un semn. O fi bun, ori o fi rău? Matei Dulmanu, care fusese aseară prin\nAmara, se tot uita în jos, parc-ar fi aşteptat pe cineva. Bodogăni ca pentru sine:\n– Numai focul curăţă păcatele!",
  "Ceilalţi clătinară din cap şi unul observă că asta-i vorbă cu tâlc mare. Matei zări\natunci pâlcul de oameni din Amara apropiinduse şi zise uşurat:\n– Vine ea şi vremea dezlegării tâlcurilor, n-aveţi grijă!\nAmărenii se mai înmulţiseră. Pe drum i-a ajuns din urmă Pavel Tunsu, iar alţii s-\nau agăţat din curiozitate.\nSe sfătuiră cu Matei Dulmanu şi apoi se împărţiră în două. Cei mai mulţi trecură\ncu Nicolae Dragoş înainte.\n– Duceţi-vă, duceţi-vă, că suntem destui aci! zise Petre. Şi de-or mai trebui\noameni, nea Matei ştie vorba noastră!\n– Eu rămân cu tălică, nea Petrică! vorbi Ilie Cârlan cu însufleţire.\n– D-apoi dânşii ce treabă au? răspunse Matei Dulmanu, arătând pe cei cu care\nstătuse.\n– Tocmai! făcu Petre. Da să nu pierdem vremea cu multă vorbă nici noi, că\nceilalţi uite-i cum zoresc!\nNadina transformase, cât s-a putut, după gustul ei dormitorul conacului. Gogu şi\nEugenia se mulţumeau la ţară cu un confort relativ, în care nu intrau preocupări\nde frumos, ci numai de util.",
  "Nadina nu voia să renunţe la minimul de artistic nici în voiajuri, în camerele de\nhotel unde avea să petreacă o noapte, două. Patul monumental şi masiv pentru\ndouă persoane, cu care se mândrea Gogu, spunând că te odihneşti într-însul ca la\nsânul mamei, Nadinei i se părea c-ar înăbuşi-o şi prin scufundarea în moliciunea\nlui, dar mai cu seamă prin monstruoasa-i lipsă de proporţii şi de gust. În colţul\ndinspre vestibul, aproape de una din ferestrele mari, cu grilaj de fier, ce\ndeschideau o vedere simpatică spre grădina de flori, i se pusese o canapea\nsimplă, largă, pe care noaptea întâi a dormit scăldată după oboseala călătoriei.\nAzi-noapte, însă, somnul a ocolit-o, deşi l-ar fi dorit mai mult ca oricând, tocmai\nca s-o scape de frica insistentă ce pusese stăpânire pe toată fiinţa ei. Mereu i se\nnăzărea că aude paşi, prin grădină sau prin celelalte camere, că a bătut cineva în\ngeam, că o mână a încercat clanţa de la vestibul... De câte ori ajungea în\nsemiluciditatea ce precedează somnul, câte un zgomot nou, straniu, o făcea să\ntresară, să-i îndepărteze odihna. De-abia spre dimineaţă, după ce a ascultat un\nrăstimp cum îşi răspundeau cocoşii din sat, vestind apropierea răsăritului, a\nadormit de-a binelea. Tot un cântec de cocoş, sub fereastra ei, în grădină, a\ndeşteptat-o adineaori dintr-un vis atât de plăcut, că nici nu şi-l putea aduce\naminte, rămânându-i doar senzaţia şi regretul că nu l-a putut visa până la sfârşit.\nFără să-şi dea încă seama unde se află, câteva clipe făcu sforţări, cu ochii încă\nînchişi, să adoarmă iar, ca să poată continua visul sau măcar să şi-l reamintească.\nÎn loc de aceasta, îşi redeşteptă frica urâtă cu care s-a luptat toată noaptea şi\ndeodată se dezmetici... Nu îndrăzni să deschidă pleoapele, parcă nevăzând nimic\nar fi mai în siguranţă.\nEra o tăcere mare. Îşi auzi întâi vibraţiile fireşti şi de obicei nebăgate în seamă\nale propriilor ei nervi auditivi, ca un susur continuu, infinit de delicat, apoi\nzvâcnirile ritmice ale inimii în piept şi, după un răstimp ce i se părea nesfârşit, îi\nrăsună în timpane, brusc şi strident, cotcodăcitul indignat al unei găini în\ngrădină, atât de clar, ca şi când fereastra ar fi fost larg deschisă. Zgomotul acesta\nneaşteptat îi zgâlţâi inima o clipă, dar îndată ce îl identifică, spaima i se\ntransformă într-un sentiment de încredere. Întinse mâna spre mescioara pe care\nîşi pusese micul ei ceasornic de aur.",
  "– Opt! murmură ea examinând cadranul. Cât sunt de obosită!\nParcă nici nu m-aş mai ridica din culcuş!... Şi totuşi trebuie să plec! Am\nîntârziat... Aş putea fi pe drum, dacă... Numai Rudolf să fie gata, eu într-o\njumătate de oră sunt în maşină... Dar fata asta pe unde o fi umblând? Începu să\nstrige, lungind şi cântând silabele:\n– Ileana... Ilenuţo!... Unde eşti, Ilenuţo?... Ileana!...\nPeste câteva secunde capul fetei apăru în crăpătura uşii de la vestibul, încetinel,\nca şi când n-ar fi fost sigură dacă a auzit aievea glasul cucoanei sau numai i s-a\npărut.\n– Hai, fetiţo, intră!... Te-ai sculat? zise Nadina întinzându-se alene sub plapumă\nşi răsfăţându-se ca o pisică la căldură. Rudolf a scos maşina? Ileana, frumuşică şi\ncurăţică, avea veşnic un râs zglobiu, care-i plăcea Nadinei, încât o şi întrebase\ndacă n-ar vrea să meargă cu ea la Bucureşti. Acuma însă râsul ei era speriat.\n– Iar te-a certat maică-ta, Ilenuţo? urmă Nadina văzând-o aşa.\nAide, nu mai fi tristă, că nu-ţi şade bine!\n– Vai, coniţă dragă...\nCum deschise gura, cum o năpădi plânsul. Abia printre lacrimi şi oftări izbuti să",
  "spuie ce-a păţit şoferul şi că arde Ruginoasa.\nNadina însăşi, parcă n-ar fi pătruns cuvintele, nu-şi dădu seama îndată de\nînţelesul lor şi întrebă:\n– Bine, bine, dar maşina e gata? Fiindcă trebuie negreşit să plec...\nCând apoi se dumeri, fu cuprinsă de o groază atât de violentă, că rămase\nîmpietrită în pat, cu plapuma până sub bărbie, uitându-se la Ileana cu nişte ochi\nmăriţi, în care tremura o lucire sticloasă.\nNumai într-un târziu începu să bâlbâie cu un glas străin, frânt şi neputincios:\n– Ce fac eu acuma, Ilenuţo?... Acuma o să mă omoare şi pe mine, acuma...\nFata o iubea şi-i era milă de frica ei. Prinse curaj şi-i explică cu însufleţire şi cu\nvorbe pline de încredere că tatăl său s-a dus de multişor să vestească pe boierii\ndin Gliganu despre ce s-a întâmplat şi boierii vor veni cu trăsura cea mai bună şi\no vor lua-o, aşa că poate să fie liniştită şi să nu-şi facă inimă rea deloc. De altfel\noamenii de aici nu sunt haini şi n-ar cuteza să se dea la răutăţi...\nNadina o asculta şi nu pricepea bine, dar glasul ei o mângâia şi-i alină în suflet\nrănile spaimei. Apoi deodată aruncă la o parte plapuma şi zise pripit:\n– Atunci să mă îmbrac, să mă găsească gata... Dă-mi tu, fetiţo, halatul, repede şi",
  "pe urmă...\nSe răsuci pe marginea canapelei, îşi potrivi tălpile în papucii moi, se ridică în\npicioare şi-şi scoase cămaşa de noapte, aruncândo pe aşternut. Rămase goală,\ncum îi plăcea atât de mult să umble acasă, în dormitorul ei, între oglinzile care-i\nrăsfrângeau toate rotunjimile corpului şi-i măguleau încrederea în frumuseţea ei.\nAcuma nu se gândise să-şi admire goliciunea. Gestul fusese instinctiv. Deşi în\nodaie era cald, o cutremura un fior de frig.\n– Aide, Ilenuţo, aide, că mi-e răcoare, murmură ea strângâ ndu-şi sânii cu braţele\nîncrucişate pe piept.\n– Doamne, coniţă, frumoasă mai sunteţi! făcu Ileana în extaz, aducându-i halatul\nşi văzând-o goală-goluţă.\nNadina surâse fără să vrea. Admiraţia o încânta totdeauna...\nPe când fata îi punea pe umeri neglijeul de mătase moale, albă, şi ea căuta să-şi\nvâre braţul în mâneca largă, se auzi afară, în curte, gălăgie de glasuri.\n– Uite c-or fi şi sosit boierii, coniţă dragă! strigă Ileana cu bucurie.\n– Du-te repede, fetiţo! şopti Nadina cu vocea uscată de emoţie.",
  "Şi întoarce-te să-mi spui!\nIleana o zbughi afară prin vestibul. Nadina îşi simţea inima zvârcolindu-se de\nnerăbdare. Îi tremurau genunchii. Îşi împreună în faţă foile halatului şi se lăsă pe\nmarginea canapelei. Asculta, încordându-şi cu desperare auzul. Percepea un\nzgomot confuz din care se desprindea uneori un glas cu timbrul vag cunoscut. Se\nsilea să aleagă vocea arendaşului sau pe a avocatului şi nu izbutea, parcă ar fi\npierdut amintirea lor.\n„Dar dacă nu sunt ei?“ îi trecu prin minte ca o străfulgerare.\nSimţi o încleştare în inimă atât de dureroasă, că vru să ţipe. În clipa aceea însă\nauzi foarte desluşit nişte paşi bocănind grăbit în vestibul. Apoi uşa se deschise\nfurtunos, parc-ar fi sărit din ţâţâni şi în faţa ei apăru un ţăran tânăr, voinic, osos,\ncu căciula neagră, înfundată ţanţoş într-o parte, cu ochii negri, încruntaţi, cu\nlaibărul negru peste cămaşa lungă, cu nişte bocanci grei în picioare.\nTrântind uşa, Petre Petre se proţăpi înaintea Nadinei:\n– Cucoană, de ce...? Glasul i se curmă brusc ca şi când o mână furioasă i s-ar fi\nînfipt în beregată. Nadina, în primul moment de spaimă, a început gestul de a se\nscula în picioare. Genunchii însă n-au rezistat, încât la mijlocul mişcării a căzut\nînapoi pe marginea divanului. Aripile neglijeului atunci s-au desfăcut,\ndezvelindu-i sânii, pântecele, picioarele, fără ca ea să-şi mai dea seama. Ochii ei\nîngroziţi priveau pe ţăranul care năvălise în camera ei. Într-o frântură de secundă\ni se păru cunoscut, îşi reaminti ca este vizitiul care a plimbat-o cu sania când s-\nau speriat caii, şi cât a impresionat-o atunci forţa lui neobişnuita şi siguranţa lui\nliniştită, apoi că totuşi acuma tocmai acelaşi om a venit s-o omoare. În aceeaşi",
  "vreme îi auzea întrebarea răcnită şi îi vedea ochii. Observă în clipa următoare că\ni se îneacă glasul şi în privirea lui o strălucire nouă în locul încruntării.\nStrălucirea aceasta lacomă şi tulbure a remarcat-o de atâtea ori în ochii mai\ntuturor bărbaţilor şi totdeauna a măgulit-o, socotind-o ca dovada cea mai sigură a\npasiunilor ce le deşteaptă frumuseţea ei. Privirea ţăranului o ardea ca o flacără. O\nsimţea cum i se plimbă pe corp şi deodată înţelese ca corpul i-e dezvălit. Sări în\npicioare strângându-şi hălatul pe piept şi strigând disperată:\n– Ce vrei să faci ?... Ajutor!... Nu!... Ajutor!...\nPetre tălmaci strigătul ei ca o chemare. Sângele îi fierbea în vine şi-i roşise toată\nfaţa, până şi bulbii ochilor. Nu mai vedea nimic afară de figura ei îngrozită şi cu\natât mai ispititoare, şi de haina albă, uşoară, sub care îi zărise carnea. Întinse\ninstinctiv braţele cu mâini mari, noduroase, ca şi când ar fi vrut să oprească o\npornire ce nu se mai poate înăbuşi, bâlbâind neputincios:\n– Apoi... de ce... să nu... te...\nNadina dădu să fugă spre cealaltă fereastră. O mânecă a halatului atinse o mână\nîntinsă a lui Petre. Degetele o înşfăcară singure.\n– Lasă-mă, lasă-mă!... Ajutor!... Nu! striga Nadina, zbătându-se să-şi smulgă\nmâneca din mâna lui.\nDeodată simţi braţul lui vânjos cuprinzându-i mijlocul. Cu o lunecare de şopârlă",
  "se smulse din haină, lăsând-o în mâinile lui, iar ea, goală, alergă în colţul dinspre\nsufragerie şi se piti după speteaza unui fotoliu. Lucirea mată a trupului ei stârni\nmai aprig pornirea bărbatului. Zvârli haina ce-o ţinuse în mâini parcă i-ar fi\noferit-o să se îmbrace şi se apropie de fotoliu cu braţele deschise ca la un joc de-\na ascunselea.\n– Nu te-apropia!... Ajutor!... Ce vrei să faci ?! ţipa Nadina cu capul deasupra\nspetezei, urmărindu-i mişcările cu ochii holbaţi de spaimă.\nCând Petre ajunse lângă fotoliu, Nadina ţâşni din ascunzătoare să treacă spre uşa\nvestibulului şi pe acolo afară. Braţul lung al lui Petre îi aţinu calea şi-i încolăci\nmijlocul.\n– Lasă-mă!... Ajutor!\nPetre o ridică în sus ca pe o păpuşă şi o întoarse cu faţa spre dânsul,\ncuprinzându-i cu celălalt braţ picioarele peste şolduri. Îşi lăsă capul pe spate ca\nsă-şi înalţe privirea spre ochii ei. Nadina, zvârcolindu-se, întâlni privirea aprinsă\nşi-i văzu obrajii inundaţi de o bucurie mare. Începu să-l izbească cu pumnii peste\nfaţă, peste cap, îi smulse căciula şi-l lovi peste ochii în care pofta ardea ca o\nvâlvătaie. El răbdă loviturile ei ca nişte mângâieri până ce, luându-şi seama, îşi\nascunse obrajii pe pântecele ei. Nadina nu simţise mâinile aspre care-i strângeau\nşoldurile şi mijlocul, dar acuma simţea cum îi zgârie pielea mustăţile şi buzele\nlui fierbinţi.\nZbătându-se necontenit, corpul ei alunecă uşor în jos până ce gura ţăranului\najunse să se scufunde între sânii ei mici şi rotunzi. Buzele lui însetate se opriră\ndeasupra unuia, mozolindu-l pătimaş câteva clipe şi, în sfârşit, dinţii muşcară ca\nîntr-o piersică pârguită.",
  "– Mă doare!... Ajutor!... Dă-mi drumul! ţipa Nadina, începând iarăşi să-l\nizbească peste cap.\nAtunci băgă de seamă că Petre, strângând-o şi sărutând-o, se retrăsese până\naproape de divanul cu plapuma boţită de pe care se sculase ea adineaori. Şi, fără\na-şi fi ridicat faţa dintre sânii ei, călăuzit numai de lăcomia instinctului, o aşeză\nîncet pe spate, de-a curmezişul canapelei, încolăcindu-i mijlocul cu un braţ, iar\ncu celălalt sprijinindu-se. Nadina îşi înfipse degetele în părul lui, zgâlţâind cu\nfurie. Deodată simţi mâna lui grea ca un mai între pulpele ei lipite, despărţindu-\nle şi făcând loc genunchilor lui.\nAceeaşi mână îi pipăi o clipă pântecele cu mişcări aspre. Nadina se zvârcolea\nneputincioasă sub greutatea bărbatului, legănându-şi capul pe dunga canapelei:\n– Nu vreau!... Ajutor!... Ajutor!\nPetre îşi ridică atunci capul dintre sânii ei şi mormăi răguşit:\n– Stai binişor... Stai, că doar nu te mă... Uite-aşa!\nNadina avu o cutremurare dureroasă. Se mai zbătu câteva clipe, apoi ţipetele ei\ndeveniră tot mai slabe, iar mâinile ei loveau numai ca nişte aripi plăpânde. Apoi\nscâncetele ei se transformară în gemete sacadate, dominate, şi acelea, de\ngâfâiturile flăcăului. Cu ochii strânşi şi gura întredeschisă, capul Nadinei se\nlegăna mereu, în timp ce braţele ei încolaceau inconştient gâtul bărbatului care-i\nrăscolea toată fiinţa într-o înfiorare ameţitoare. Se simţea pătrunsă de o bucurie",
  "atât de intensă, parcă s-ar fi împărtăşit dintr-o taină necunoscută, amară şi dulce,\nmai presus de toate.\nRămase istovită cu faţa-n sus, nemişcată, cu pleoapele închise.\nDeodată, glasul lui Petre, puţin batjocoritor, răsună ca dintr-o depărtare mare:\n– Apoi vezi, cucoană, degeaba ai ţipat şi te-ai zvârcolit, că doar nu te-am...\nNadina se ridică, parcă s-ar fi trezit dintr-un coşmar. Îşi înveli goliciunea cu\ncămaşa de noapte ce-i era la îndemână şi-şi acoperi faţa cu mâinile, simţind\nnumai o scârbă infinită de corpul pe care şi-l adorase.\nPetre îşi luase căciula de jos şi o înfundase în cap. Stătu o clipă examinând pe\nNadina, parcă de-abia acuma ar fi văzut-o mai bine.\nMurmură în sine cu o ridicare de umeri:\n– Cucoană, necucoană...\nApoi adăugă cu un glas care se silea să fie poruncitor:\n– Dacă ţi-e dragă viaţa, cuconiţă, să fugi!... Ai auzit ? Să fugi îndată, altfel...",
  "Nadina se uită la dânsul, ca şi când n-ar fi înţeles, fiindcă, apărându-şi trupul, a\nuitat primejdia adevărată. Din înfăţişarea lui se dumeri, îşi aduse aminte şi zise\nscâncit:\n– Unde să fug ?... Scapă-mă!... Ce să fac ? Petre nu voia să se înduioşeze. Repetă\nmai aspru:\n– Fă ce te-o îndrepta Dumnezeu, cucoană, numai nu zăbovi deloc...\nIeşi morfolindu-şi sfârşitul. Nadina îi auzi bocancii pe duşumele.\nÎşi căută ciorapii, bălăbănind cu mâna lângă canapea şi şoşăind din buzele\nuscate, parcă ar fi vorbit cu cineva:\n– Trebuie să plec... Unde să plec?... Doamne, Doamne, unde să plec?",
  "3\nPlatamonu, ieşind azi-noapte, ca în toate nopţile, să dea o raită prin curte, a văzut\nlumina focului spre răsărit. Şi-a zis că trebuie să fie în Teleorman, la graniţa\njudeţului, sau poate la Izvoru. În orice caz era semn că răzmeriţa se apropie şi\nmâine-poimâine va izbucni şi pe aici. Hotărî deci că vor profita şi ei de plecarea\nNadinei şi se vor agăţa de maşina ei până la Piteşti. Era cât p-aci să scoale pe\nnevastă-sa, să se sfătuiască ce să ia de prin casă afară de bani şi bijuterii.\nAzi-dimineaţă a deşteptat mai devreme şi pe Aristide, care obişnuia să doarmă\npână spre amiazi. Aristide s-a cam bosumflat că i-a stricat somnul cel mai dulce\nşi l-a ironizat ca a ajuns şi dânsul fricos ca avocatul Stavrat care, de când a venit,\nnumai într-un tremurici o duce. Totuşi s-a sculat fiindcă în realitate lui îi era mai\nfrică şi parada doar, ca să-şi dea aere eroice şi să se facă mai interesant în faţa\ntatălui său de a cărui dragoste profita şi abuza în toate felurile.\nPe la şapte erau toţi trei gata de drum. Olimp Stavrat barem se pregătise de\naseară şi dormise îmbrăcat, ca să nu-l surprindă un eventual atac nocturn.\nFireşte, Platamonu se ferise să vestească pe cineva dintre slugi sau argaţi, să nu\nmeargă cumva vestea prin sat şi să se alarmeze ţăranii ori să se încurajeze la\ntulburări. După ce vor fi plecat se va întâmpla ce-o vrea Dumnezeu.\nLa opt jumătate, pe când se impacientau că Nadina nu soseşte, desigur pentru că\nn-a renunţat la lenevie şi cochetărie nici în momentele acestea de pericol, se\npomeniră cu Dumitru Ciulici.\nDupă un minut de consternare, avocatul Stavrat îşi exprimă indignarea că\n„cucoana asta are sa ne nenorocească pe toţi“, adăugând că de ce n-a venit şi",
  "dumneaei cu căruţa acestui om de omenie, că nu i-ar fi căzut deloc boieria, în loc\nsă oblige pe toată lumea să aştepte acuma cine ştie cât până ce se vor năpusti\nţăranii asupra lor să-i masacreze. Aristide propuse să meargă repede Dumitru cu\ncareta şi s-o aducă încoace, iar până atunci să se pregătească trăsura cu care apoi\nsă plece cu toţii la Costeşti.\nPlatamonu găsi însă mai cuminte să se îmbarce îndată în trăsura cea mare, să\ntreacă prin Lespezi, s-o ia pe Nadina şi de acolo să iasă prin Cantacuzu în\nşoseaua judeţeană, care e sigură şi probabil păzită de jandarmi sau armată.\nPorunci deci să puie caii imediat.\nStăteau cu toţii în cerdac, aşteptând să iasă trăsura şi cerând în răstimp de la\nDumitru Ciulici amănunte. Doamna Platamonu se mai învârtea prin casă,\nplângând şi dând mereu în grija slujnicelor să ia seama şi să-i apere lucrurile, că\npe urmă nici ea n-are să le uite pe ele. Dumitru, învârtind căciula în mâini,\ntocmai spunea lângă scară că lespezenii sunt liniştiţi şi le pare rău că se amână\nmereu muncile, când o ceată de vreo patruzeci de ţărani năvăli pe poartă cu mare\ngălăgie, câţiva învârtind nişte beţe în aer. Cei trei încremeniră pe scaune. Într-o\nclipire oamenii înconjurară cerdacul strigând, suduind, învălmăşindu-se, parcă\nfiecare ar fi vrut să ajungă mai în faţă. Dumitru singur rămăsese cu capul gol în\nmijlocul mulţimii mânioase. Argaţii ieşiră de prin grajduri, privind miraţi.\nVizitiul apăru cu caii să-i înhame la trăsura scoasă din şopron.\nPlatamonu se reculese, se sculă în picioare şi întrebă cu o mutră nedumerită şi\nprietenească:\n– Da ce-i, oameni buni?... Cine v-a supărat? Zeci de glasuri răspunseră deodată,\nrăcnind care de care mai vârtos. Erau sudălmi, şi ocări, şi ameninţări, toate topite\nîntr-un vacarm asurzitor, din care nu se înţelegeau decât frânturi de vorbe\nmurdare... Platamonu îşi rotea ochii holbaţi peste feţele strâmbate de furie şi\nrecunoştea ţărani din Amara, din Lespezi şi din Gliganu.",
  "Îşi opri privirea asupra lui Chirilă Păun, care era mai în faţă, alături de fratele\nînvăţătorului Dragoş, şi-i zise cu blândeţe:\n– Spune tu, Chirilă, care e necazul şi ce poftiţi de la noi, că tu ştii mai bine că eu\nnu mă codesc niciodată să...\nChirilă Păun începu cu glasu-i moale, obişnuit, şi vorbind urcă cele patru trepte\nale cerdacului, sprijinindu-se în băţul nou, încă verde, ce-l avea în stânga:\n– D-apoi ce poftesc dumnealor au să-ţi spuie singuri, că au gură, dar eu am o\nrăfuială mai veche pentru Gherghina cu tâlharul ăsta, care...\nAjunse în cerdac şi, când rosti vorba „tâlharul“, se repezi la Aristide, care şedea\naiurit şi cu un zâmbet nepriceput pe buze, şi-i trăsni peste obraz o palmă atât de\nzdravănă, de plescăi, parc-ar fi dat cu o lopată.\n– Nu da, Chirilă! apucă să strige Platamonu.\nÎn clipa aceea, însă, ţăranii tăbărau peste ei cu pumnii şi cu picioarele, tăvălindu-\ni pe duşumelele cerdacului. Avocatul Stavrat ţipa desperat:\n– Nu mă omorâţi, fraţilor!... Eu nu-s de aici!... Aoleu!",
  "Din casă izbucniră strigătele doamnei Platamonu şi ale femeilor, care se\namestecau în zgomotul loviturilor şi al răcnetelor. Încăierarea ţinu numai câteva\nmomente. Apoi răsună glasul lui Nicolae Dragoş, ca o poruncă:\n– Ho!... Opreşte!... Lasă-l, nea Chirilă!... Staţi, măi oameni, că noi n-am alergat\npână aci pentru niţică bătaie!... Nu mai da în el, băiete, n-auzi?... Pe grecoteiul\năsta am venit să-l jugănim, ca să nu mai poată sări pe fetele şi nevestele\noamenilor!\nUrmă o secundă de zăpăceală. Unele glasuri întrebară „ce-a zis“, altele strigară\n„vrea să-l jugănească“, iar alţii urlau „dar mai bine să-l omoare, că nu-i nici o\npagubă“. Aristide, uluit mai mult de năvala de lovituri ce se abătuse asupra lui,\nîngrămădit printre bocancii şi opincile ţăranilor, se gândea cum s-ar putea furişa\nmai la o parte şi apoi să se facă nevăzut. Platamonu însă începu să zbiere\nîngrozit:\n– Iartă-l, Chirilă!... Oameni buni, fie-vă milă!... Măi Nicolae, iartă-l şi tu!\nNu-l asculta nimeni. Cineva strigă: „Luaţi seama cu cei bătrâni!“ Alţii adăugară:\n„Faceţi loc!... La o parte!“ Nicolae Dragoş apucă de un picior pe Aristide, care\nizbutise să se strecoare puţin mai departe, şi-l trase la mijloc, întorcându-l cu faţa\nîn sus. Pe urmă strigă ca un căprar când împarte corvezile:\n– Aideţi, voi, Terente cu Vasilică, ţineţi-i mâinile, tu Costică şezi pe el să nu se\nmişte, voi ţineţi-l de picioare, aşa!... Ţineţi bine, băiete!... Hai, nea Chirilă, hai,\nscoate cuţitul, c-ai jugănit destui porci şi eşti meşter!\nEl însuşi începu să descheie pantalonii lui Aristide care, dându-şi acuma seama",
  "ce i se pregăteşte, răcnea din răsputeri.\n– Ia răsfiraţi picioarele, băieţi! strigă Chirilă Păun, îngenunchind tacticos cu\ncuţitul în dreapta. Ţine bine!\nŢăranii se îngrămădeau roată, privind cu ochii lacomi spectacolul.\nPlatamonu se aruncă nebuneşte între dânşii:\n– Nu tăia, Chirilă!... Aoleu!... Omorâţi-mă pe mine, măi oameni. Aoleu!\nCâteva braţe îl opriră pe loc, câţiva pumni îl izbiră, iar din mijlocul cercului\nglasul lui Chirilă rosti cu imputare:\n– Uite, aşa mă jeluiam şi eu când mi-am văzut pe Gherghina cu burta plină şi\nhoţul ăsta râdea şi mă batjocorea!\nAristide scoase atunci un urlet de zângăniră geamurile:\n– Ajutor!... Ajutor!... Aoleu!... Tată, nu mă lăsa!\nÎn vreme ce vaietele lui de durere se îngroşau şi răguşeau şi se transformau în\ngrohăituri şi apoi în gemete cu sughiţuri, Chirilă Păun tăia şi vorbea liniştit, parc-",
  "ar fi operat un purcel:\n– Taci, cocoşelul tatii, taci, că ţi-ai bătut joc destul de muierile noastre, de-acu să\nmai stai şi cuminte... Ehei, cum m-a usturat inima pe mine toată iarna, şi m-am\nplâns, şi m-am zbătut pe la toţi oamenii...\nNicolae Dragoş, întunecat, se uita şi bombănea şi din când în când arunca ochii\nspre Platamonu care, mai deoparte, se zvârcolea în mâinile ţăranilor, hohotind de\nplâns.\n– Na, gata, uite-le! făcu Chirilă, ridicându-se.\n– Pune-i-le pe piept, nea Chirilă, să-şi facă tocană din ele!\nzise gros Nicolae Dragoş, întorcându-se cu scârbă.\nCâteva râsete izbucniră, apoi strigăte ş-apoi gălăgia, care se potolise un răstimp.\nAristide rămăsese întins pe duşumele, gemâ nd. Arendaşul se smulse dintre\nţăranii ce-l ţinuseră şi se aruncă la fiul său:\n– Dragul tatii, dragul tatii... Of, tâlharii!\nChirilă Păun coborî cu Nicolae în curte, iar ceilalţi îi urmară, lărmăluind în\nneştire. Platamonu însă se dezmetici brusc, chemă pe nevastă-sa, care leşinase de\ncâteva ori de groază, îi spuse că trebuie să plece imediat cel puţin la Costeşti, la",
  "un medic, altfel se prăpădeşte băiatul. Pe urmă, cu o sforţare desperată, ridică pe\nAristide de jos, îl luă în braţe ca pe un copil mic şi porni cu el printre ţăranii\ngălăgioşi, care totuşi se dădură la o parte şi-i făcură loc, să traverseze ograda\npână la trăsura pregătită de adineaori lângă care vizitiul se învârtea uluit. Şi\npăşind greu, cu feciorul în braţe, urmat de doamna Platamonu şi de două\nservitoare bătrâne, arendaşul strigă:\n– Mitrofane, repede, caii, să plecăm la spital, că moare băiatul!\nOamenii, auzindu-l şi văzându-i, se mai liniştiră, ca şi când i-ar fi mişcat durerea\npărintelui. Numai Dragoş bufni cu aceeaşi ură dispreţuitoare:\n– Duceţi-vă, duceţi-vă, că poate să i le puie la loc doftorii!\nNu mai râse nimeni. Toţi se uitau cum se aşează arendaşul în trăsură, ţinând\nmereu pe braţe pe Aristide, cum îi înveleşte doamna Platamonu şi cum apoi se\nurcă pe capră, lângă vizitiu, cum Dumitru Ciulici şi cele două slujnice se sileau\nsă le fie de ajutor. Apoi caii porniră spre poartă. Trecând pe lângă grupul de\nţărani, Platamonu, cu ochii plânşi şi glasul amărât, strigă:\n– Lasă, Chirilă, că Dumnezeu e sus şi are să te bată mai rău de cum m-ai lovit tu\npe mine!\n– Până la Dumnezeu m-aţi pedepsit voi destul! răspunse Chirilă Păun.\n– Mama voastră de grecotei! sudui printre dinţi Nicolae Dragoş.",
  "Trăsura ieşi uruind pe poartă. După câteva clipe Nicolae, mai răcorit, zise:\n– Acu noi am isprăvit ce-am avut de isprăvit şi ne putem întoarce acasă, că mai\navem şi alte treburi!\nUn vlăjgan, nemulţumit, îl înfruntă:\n– Da noi cum rămânem, măi vere? Că doar nu ne-am ridicat noi numai ca să\nputeţi jugăni pe feciorul grecului!\n– Cum, băiete, noi să vă învăţăm ce să faceţi dacă aţi scăpat de ciocoi? se înfurie\nDragoş. Voi n-aveţi cap şi minte? Ori sunteţi copii de ţâţă?... Hai, nea Chirilă!\nHaideţi, măi oameni, care sunteţi din Amara, că noi om şti ce să facem şi nu i-\nom întreba pe dânşii!\n– Aşa-i, aşa-i! făcură câteva glasuri. Umblaţi sănătoşi, că nici noi n-om sta de\npomană!\nTotuşi, după ce se depărtară amăranii, rămaseră în curtea conacului, încurcaţi,\nîncât unul chiar exclamă:\n– Ce-a fost asta, măi creştini? Apoi deodată, parcă s-ar fi mâniat că nu sunt în\nstare să facă nimic, începură să strige care de care, să înjure, să se îndemne:",
  "– Puneţi-i foc, măi, ca la Ruginoasa!... Staţi, măi, să nu plecăm cu mâna goală!...\nDe ce foc, fraţilor, mai bine să ne luăm fiecare, că-s pline hambarele!...\nDumnezeu şi Maica Precista!... Hai, băieţi, nu pregetaţi!... Ce ţi-e frică, Ioane, că\nnu mai sunt boieri!\nUnul năvăli spre cerdac unde slujnicele dereticau lăcrimând.\nCeilalţi, ca oile, năvăliră după el. Femeile fugiră în casă cu ţipete de spaimă. De\npe uliţă soseau mereu alţi ţărani care prinseseră de veste că se strânge lumea la\ncurte. Cei pătrunşi în casă se înverşunau lărmăluind şi spărgând, ca şi când s-ar fi\nluptat cu nişte duşmani de moarte. Câte unul ieşea încărcat cu cine ştie ce lucruri\ncare i s-au părut lui mai de preţ şi pleca să le ducă acasă, chiuind de mulţumire,\ngrăbit să se întoarcă, să mai aleagă ceva până nu se prăpădeşte tot. Prin ogradă\nadulmecau cei veniţi în urmă, iar mulţi dădeau târcoale hambarelor. Conacul\ndeveni curând un furnicar de bărbaţi, femei, copii, toţi îngrijoraţi să nu le ia alţii\nînainte la împărţire...\nÎn răstimp, avocatul Stavrat, după vijelia de pumni care-l ameţise de tot în\nprimul moment, profitând de vălmăşeala ce a urmat în jurul tânărului Platamonu,\ns-a furişat în casă şi de acolo, pentru că cunoştea suficient distribuirea ieşirilor\n(le studiase în aceste două zile tocmai în vederea eventualităţii care s-a realizat\nacuma), trecând prin bucătărie, a ajuns în dosul clădirii, într-o curticică de\nserviciu. Deşi aiurit de lovituri şi tăvăleală, a avut prezenţa de spirit să nu se\nascundă prin vreo dependinţă a conacului, cum îi trecuse întâi prin minte, ci a\nescaladat gardul de uluci dinspre grădina de zarzavaturi şi a pornit curajos peste\ncâmp să iasă în şosea, prin dosul caselor sătenilor. Niciodată n-ar fi crezut ca, la\ncincizeci şi şase de ani, să fie capabil de sforţări fizice atât de extraordinare. Nici\nnu-şi mai aducea aminte că suferă puţin de cord, că are un început de astmă, că\nmedicul i-a interzis să alerge... Păşea ca un vânător de munte prin brazdele\nnăclăite, prin ochiuri de bălţi, adus puţin de spinare, să nu-l observe cineva,\nasudând şi cu un sentiment de fericire care îi înnoia mereu puterile.",
  "În sfârşit ultima casă! Îl ispitea gândul să se oprească, să răsufle şi să-şi usuce\npuţin năduşeala, dar îşi birui prudent lenea şi continuă marşul în diagonală, ca să\nse apropie de şosea. Deodată zări o trăsură. O recunoscu, începu să strige. Glasul\ni se pierdea în uruitul roţilor. Îl cuprinse o clipă deznădejdea. Dacă se va întâlni\npe drum cu vreo ceată de ţărani? Trăsura se depărta în galopul cailor.\n„Ce tâmpiţi şi ţăranii! îşi zise dânsul cu amărăciune. Se năpustesc asupra\narendaşului să-l omoare şi pe urmă îl lasă să plece cu trăsura... Dacă ştiam,\nrămâneam şi eu pe loc şi nu mă mai chinuiam prin hârtoapele astea!“",
  "4\n– Trebuie să plec numaidecât! murmură Nadina necontenit, îmbrăcându-se cu o\ngrabă desperată, ca şi când s-ar fi aprins casa.\nUnde mi-e pălăria?... A, trebuie să plec!\nÎşi adună micile obiecte de toaletă, şi ceasornicul şi câteva mărunţişuri, le\nînfundă în poşeta de piele roşie cu monograma de aur. Trecând pe lângă oglindă,\nîşi aruncă ochii fără să vrea şi se înfioră văzând o figură străină, parcă.\n– O, săraca de mine! bâlbâi pierdută. Şi toate astea numai pentru că... A, să plec\nrepede, să...\nPetre trecuse din vestibul în cerdac şi coborâse în curte unde, între timp, se mai\nadunaseră alţi lespezeni. Toader Strâmbu se hărţuia cu muierea lui Dumitru\nCiulici din pricina Ilenei, care tot dădea să intre în casă, la cucoana ei, iar Toader\nîi tot aţinea calea, ba o dată i-a făcut şi vânt, de fata a început să bocească.\n– Bine că vii, Petre, că erau să mă sfârtece muierile! zise Toader cu un râs larg.\nDa ştiu c-ai stat şi tu, Petrică! Ori nu te-a mai lăsat cucoana să ieşi când a dat de\nbine?\n– Ia taci, măi Toderiţă, nu te mai porcăi! se încruntă flăcăul.",
  "Că doar eşti om, nu câine!... Am muştruluit-o eu de ajuns, n-ai grijă tu... Uite-\nacu pleacă şi ne lasă, şi moşie, şi tot!\n– Bună treabă! făcură vreo doi lespezeni.\nToader Strâmbu însă se roşi deodată:\n– Da ce, măi Petrică, aşa ne-a fost vorba?... Apoi d-aia mi-am tocit eu picioarele\npână aci?\n– Dar tu ce vrei, Toderiţă? întrebă Petre.\n– Parcă ziceai că ne-a batjocorit destul şi...\n– Pe tine te-a batjocorit, ori pe mine?\n– Dacă tu te laşi, treaba ta! urmă Toader mai înfocat. Dar eu sunt văduv, mă, şi\nstătut şi... Na, Ilie, ţine-mi... adăugă brusc, întorcându-se către Ilie Cârlan şi\nagăţându-i de braţ toporul. Că n-am să mă iau eu după alţii care...\nSe repezi bodogănind în cerdac şi dispăru în casă. Ileana, îngrozită, apucă pe\nPetre de mânecă:",
  "– Petrică, nu-l lăsa, că vrea s-o omoare!\n– Da fire-ar ai dracului dacă nu m-ascultă, mormăi flăcăul, stăpânindu-se. Că eu\ni-am spus şi...\nÎn clipa când Toader pătrundea în vestibul, Nadina, îmbrăcată, cu poşeta în\nmână, ieşea din odaia de dormit. Zărind-o, ţăranul se îndreptă spre ea, zicând cu\no glumă batjocoritoare:\n– Unde pornişi, porumbiţă frumoasă?... Stai, dă-mi şi mie o guriţă!\nNadina ezită un fragment de moment, apoi ţâşni ca o săgeată în salon şi închise\nuşa cu cheia. Întărâtat, Toader, fără a mai încerca clanţa, puse umărul în uşă şi o\nîmpinse înlăuntru.\n– Ajutor!... Ajutor! ţipă Nadina cu ochii ieşiţi din orbite.\n– Nu-ţi plac, cucoană, ai? rânji Toader. Lasă, că tu îmi placi mie!\nO trânti jos, îi ridică fustele-n cap. Cu o supremă sforţare Nadina mai răcni:\n– Ajutor!... Ajutor!",
  "– Nu zbiera, putoarea dracului! mormăi ţăranul, înfigându-i mâinile în beregată.\nGlasul Nadinei se stinse, parcă l-ar fi smuls din rădăcină... Peste câteva minute\nToader Strâmbu reapăru în cerdac, cu poşeta Nadinei ascunsă în buzunarul\nsumanului, cu un rânjet de mulţumire pe faţă. Îşi luă toporul de la Ilie, zicând cu\nun glas hârâit:\n– Hai, du-te şi tu, Ilie, că poate să mai fie caldă!\nOamenii îl priveau cu o curiozitate speriată. Ileana însă izbucni:\n– Aoleu, să ştiţi c-a omorât pe coniţa!... Ucigaşule! Ucigaşule!\n– Aoleu! făcu şi Petre. N-oi fi făcut una ca asta, Toderiţă? Toader Strâmbu\nrăspunse liniştit:\n– Ba a murit ca un pui de găină, zău aşa! Cum am strâns-o niţel să nu urle, cum\nn-a mai suflat...\n– Aoleu! făcu Petre iarăşi, mai abătut... Rău ai făcut, Toderiţă, că de-acuma...\nŢăranul se uită la Petre, apoi la ceilalţi cu o mirare ce se schimba treptat în\nindignare şi în mânie. Pe faţa-i lătăreaţă, ţepile nerase de cine ştie când se",
  "burzuluiau, ochii mici, înfundaţi în cap, însângeraţi, scânteiau ca doi cărbuni\naprinşi peste care suflă un vânt năprasnic. Începu să urle ca o fiară scoasă din\nminţi, mişcându-se de ici-colo, parcă ar fi călcat cu tălpile goale pe jăratic,\ngângăvind şi spumegând:\n– Da ce-i dacă a murit?... Dar muierea mea cum a murit de nemâncare cu zilele\nşi că nici n-am putut-o duce la doftor? Sărit-a vreun ciocoi că de ce-a murit\nnevasta lui Toader Strâmbu? Că şi azi mai sunt dator şi la oameni, şi la popa\npentru înmormântare, şi-s cu copilaşii flămânzi, şi-s fără o palmă de loc, şi-s\nstors de vlagă, şi muncesc până-mi sar ochii, şi n-ajung să-mi hrănesc copiii... Şi\nvoi vă supăraţi că i-am făcut de petrecanie în loc să săriţi cu toţii s-o scuipaţi, aşa\nmoartă, că ea de bine şi de huzureală a venit, să nu ne lase nouă pământul şi să-l\ndea la ciocoii ei... Dar eu îi omor pe toţi... care-mi pică în drum îi dau cu\ntoporul... să nu mai rămâie picior de ciocoi, să le piară viţa şi sămânţa!\nÎnvârtea toporul deasupra capului... Glasul răguşit avea izbucniri de trâmbiţă\nspartă:\n– Destul am răbdat şi-am suferit... Acu vreau să mă răcoresc!...\nTrebuie să beau sânge de ciocoi, altfel îmi ard bojocii!\nSe repezi cu toporul la ferestrele conacului. Geamurile şi cercevelele se risipiră\nţăndări, pe rând. Ceilalţi ţărani, molipsindu-se îndată de furia lui distrugătoare,\nse năpustiră şi ei, cu ce le cădea în mână, să spargă ori să dărâme ceva. Muierea\nlui Dumitru ţipa şi-şi smulgea părul că-i vor prăpădi şi lucruşoarele ei; în aceeaşi\nvreme Ileana dădu fuga în casă, să vadă şi ea ce s-a întâmplat cu coniţa Nadina.\nPavel Tunsu ochise dintru început automobilul.",
  "Descoperise într-o magazie un târnăcop, se apucă să izbească în maşină cu atât\nmai mânios, cu cât nu izbutea să sfărâme destul de iute şi de vizibil. Când însă\nbăgă de seamă că a spart rezervorul de benzină, lăsă jos târnăcopul, smulse o\nmână de fân din podeţul de lângă şopron, făcu un şomoiog, se scotoci prin\nbuzunare până găsi un chibrit, aprinse binişor fânul, aşteptă niţel să ardă cu\nflacără şi pe urmă îl aruncă sub automobil, pe băltoaca ce se scursese între timp.\nO flacără albăstruie învălui deodată maşina, se ridică până la acoperişul de şiţe,\nse prelinse în podurile cu fân de alături. În câteva clipe acareturile erau cuprinse\nîntr-un nor uriaş de fum din care ţâşneau limbi galbene în răsuciri neliniştite.\n– Foc!... Foc! izbucniră oamenii cu o bucurie sălbatică.\n– Uiuiu, cum îmi încălzeşte inima! răcni Toader Strâmbu cu faţa jilavă de sudori,\nalergând spre acareturile aprinse, parc-ar fi vrut să se arunce-n foc.\nLângă cerdac, Petre Petre rămăsese zăpăcit, uitându-se ca prin vis la lumea ce\nviermuia prin curte. Numai într-un târziu văzu că nici Matei Dulmanu nu s-a\nclintit din loc.\n– Măi Petrică, ia să scoatem pe cucoana din casă, că dă focul peste dânsa şi-ar fi\nmare păcat să ardă în flăcări...\n– Că bine zici, nea Matei, aprobă repede Petre. Că oamenii şi-au pierdut de tot\nminţile!\nTocmai atunci Ileana ieşea din casa primejdiilor, ţinând în braţe pe Nadina,\nînvelită într-un cearşaf alb.",
  "5\nDrapelul părea în doliu. Când veni, joi dimineaţa, pe la zece, la redacţie, Titu\nHerdelea nu văzu nici măcar pe Roşu la faimosul birou încărcat de ziare. Află,\nce-i drept, că a fost şi a plecat adineaori, lăsând vorbă că se întoarce într-o\njumătate de oră.\nTânărul Herdelea întârziase pentru că trecuse pe la Interne, la Modreanu, după\ninformaţii despre Argeş, cum promisese ieri lui Grigore Iuga. N-a aflat nimic. De\naltfel aseară Grigore a vorbit la telefon cu directorul prefecturii de la Piteşti, care\ni-a spus că prefectul Boerescu e tocmai prin judeţ şi aşteptat să sosească în cursul\nnopţii, că deocamdată e linişte şi nu s-au semnalat nicăiri tulburări, deşi pericolul\ncontaminării e mare din pricina vecinătăţii cu nebunia din Teleorman. Titu l-a\ncăutat ieri toată după-amiaza şi de-abia seara l-a găsit la Predeleanu. Grigore s-a\nscuzat cu gluma că, totdeauna când vrea să-l găsească sigur, să întrebe întâi la\ncasa Predeleanu, fiindcă în vremea din urmă mai mult stă aici decât acasă.\nHerdelea a zâmbit; cam observase el că, în afară de prietenia lui Predeleanu,\nochii frumoşi ai domnişoarei Olga Postelnicu nu sunt chiar străini de asiduităţile\ntânărului Iuga.\nPe Gogu Ionescu l-a întâlnit ieri după-prânz. Şi el telefonase la Piteşti. Era mai\nabătut şi avea ochii mereu umezi, parcă o presimţire i-ar fi ros sufletul, oricât\nîncerca Eugenia să-l liniştească.\nFireşte, Titu Herdelea îşi împărţise timpul aşa încât să fie acasă la cinci, când\ntrebuia să vie Tanţa. A venit foarte punctual, şi s-au îmbrăţişat, şi au plâns puţin\namândoi de bucuria revederii.",
  "Lucrurile importante pe care i le prevestise în scrisorică nu prea aveau\nimportanţă. Că Jenică s-a despărţit de doamna Alexandrescu a treia zi după ce s-\na mutat Titu, că nu i-a cerut el să îndepărteze pe Titu, ci doamna Alexandrescu a\nvrut să-i rămâie camera, pentru că pe Mimi a izgonit-o definitiv bărbatul ei, că\ndoamna Alexandrescu a căutat să facă scandal, că a venit la ei şi s-a certat cu toţi\nfoarte urât, chiar Tanţei i-a strigat în gura mare că s-a tăvălit cu chiriaşul ei, că\ntotuşi Jenică a rămas bun despărţit de ea şi s-a logodit îndată cu fata\nsubdirectorului, că de altfel Jenică s-a purtat ca un adevărat cavaler, dezminţind\nenergic ocările Lenuţei faţă de părinţii lui... Titu Herdelea a ascultat cu mult\ninteres toate acestea, întâi fiindcă i le spunea Tanţa şi apoi pentru că tot ce-o\nprivea pe ea îl pasiona în realitate mai mult ca orice. Înduioşat, îi mărturisi că,\ndacă ar avea o situaţie materială cât de cât asigurată, mâine ar lua-o de nevastă şi\ncă, în orice caz, ea tot a lui trebuie să fie pentru totdeauna. Iar drept legământ, de\naci încolo, în loc de alte mângâieri, are să-i zică numai „mireasa mea“...\n– Venişi, puiule? Bravo! murmură Roşu intrând şi găsind pe Titu cu nasul în\njurnale. Vasăzică gata, ai?... După-amiazi avem guvern nou! Şi după ce mai\nrăsfoi câteva gazete: – Ai văzut cum au schimbat macazul onorabilii?... Acuma\nnu mai e vorba de lupta sfântă a ţăranilor. Acuma sunt numai tulburătorii ordinii\npublice împotriva cărora trebuiesc mijloace energice de represiune. Nu ţi-am\nproorocit eu toate astea de-acum trei săptămâni, puiule? Dar să vezi curând-\ncurând cum o să puie şi tunurile în bătaie ca să sugrume lupta sfântă pe care au\nglorificat-o până ieri! Nu observi? I-au dat zor cu „lupta sfântă“ şi cu „să nu\ncurgă o picătură de sânge românesc“ exact până ieri, adică până în ceasul când\nau fost siguri că vin la putere. Ceea ce înseamnă că au dat foc ţării cu\npremeditare şi fără nici un scrupul, căci ruina ţării, pentru ei, n-are importanţă, ci\nnumai acapararea guvernului, chiar al unei ţări ruinate... Degeaba, sunt odioşi,\namice! Eu nu fac politică şimi sunt indiferente partidele cu aşa-zisele lor\nideologii, dar ăştia sunt îngrozitori!\nZbârnâitul telefonului îi întrerupse indignarea:\n– Alo!... Da, da, Drapelul!... Domnul Herdelea? Aici... Poftim!",
  "Era Gogu Ionescu care cerea ştiri noi, pentru că azi i-a fost imposibil să mai\nvorbească la Piteşti. Titu îi promise că va trece de la Modreanu pe la dânsul.\n– De, bieţii oameni, se frământă şi suferă, pentru că domnii ăştia au vrut cu orice\npreţ să ia guvernul! zise secretarul de redacţie iar, parcă întreruperea l-ar fi\nîntărâtat. Şi câţi o să mai sufere, şi cât sânge are să mai curgă! Că ăştia vor ucide\npe ţărani cu aceeaşi dezinvoltură cu care i-au îndemnat la răzmeriţă! Ba te asigur\ncă vor găsi chiar instigatori ai dezordinilor. Evident, nu pe ministrul care a\nproclamat lupta sfântă. Nu, dragă! Pe tine, pe mine, pe vreun învăţătoraş sau\npreot care nu e în partidul lor, pe vreun socialist...\nIar întrerupse telefonul. Grigore Iuga anunţa că va trece să ia pe Titu, să meargă\nîmpreună la Interne. Apoi mai bine de o oră şi jumătate Roşu îşi revărsă asupra\ndocilului redactor toată înţelepciunea-i politică.\nDeşi extrem de hărţuit, mai ales cu schimbarea guvernului, Modreanu primi pe\nGrigore Iuga cu mare afabilitate, îi reaminti întâlnirea din tren şi palavrele lui\nRogojinaru şi pe urmă spuse că i-a parvenit azi-dimineaţă o notă telefonică de la\nPiteşti cum că în cursul nopţii s-a semnalat incendierea de către ţărani a unui\nconac în sudul judeţului, cătunul Ruginita sau Ruginoasa, nu s-a putut recepta\nexact numele, fiindcă prefectul, care telefona personal, era foarte agitat şi\nmorfolea vorbele. Modreanu adăugă că, pentru a avea desluşiri complete în\nprivinţa Argeşului, a chemat el acum vreo oră Piteştii şi a vorbit cu prefectul,\ncare i-a comunicat că legătura telefonică şi telegrafică cu partea de jos a\njudeţului ori s-a deranjat, ori a fost distrusă, aşa că nu are nici o informaţie mai\nnouă până ce îi vor sosi prin eventuali curieri. Prefectul a mai subliniat că ştirea\ndespre arderea cătunului Ruginoasa a raportat-o cum a primit-o şi el telefonic de\nla Costeşti, cu toate că el personal n-o crede exactă, poate să fi fost vreo farsă de\nprostgust, deoarece dânsul numai azi-noapte a sosit din judeţ şi a constatat\ntocmai în regiunea respectivă ordine perfectă.",
  "– Prefectul dumneavoastră e o persoană foarte distinsă, dar de un optimism\nexcesiv de robust! surâse Modreanu.\nGrigore Iuga îi mulţumi călduros. Mai vorbiră două minute despre schimbarea\nguvernului. Tânărul Iuga spuse că pentru postul de prefect la Argeş ar fi\ndesemnat prietenul său, avocatul Baloleanu; cel puţin el o ştie de la Baloleanu\nînsuşi. Modreanu cunoştea, fireşte, pe Baloleanu şi socotea că ar fi un prefect\neminent, tocmai pentru vremurile acestea tragice...\nPe drum Grigore comunică lui Titu că, dacă într-adevăr va fi numit Baloleanu,\nva pleca şi el neapărat spre Amara în tovărăşia noului prefect. Mărturisi că e\nfoarte îngrijorat de soarta bătrânului.\nOprindu-se în faţa Teatrului Naţional, pe trotuar, Grigore Iuga îşi consultă\nceasornicul şi şopti cu o tristeţe amară în glas:\n– Douăsprezece şi jumătate... Doamne, Doamne, ce-o fi acuma la Amara?",
  "6\nPână la amiază toată Amara ştia isprăvile celor ce plecaseră de dimineaţă la\nLespezi şi la Gliganu. Fireşte, trecând din gură-n gură, întâmplările se umflau.\nAstfel se povestea că au fost jugăniţi amândoi grecii, şi bătrânul, şi feciorul, că\npe grecoaică a omorât-o cu securea un om din Gliganu şi că avocatului din\nBucureşti i-au tăiat limba ţăranii şi apoi l-au izgonit din sat, desculţ şi numai în\nizmene. La Lespezi toţi bărbaţii şi-au bătut joc întâi de cucoana cea frumoasă, pe\nurmă Toader Strâmbu i-a sucit gâtul ca unui pui de găină şi a azvârlit-o în foc, iar\nPavel Tunsu a bătut pe neamţ până l-a lăsat mort lat... Totuşi ţăranii s-au întors\nmai mult răsfiraţi, nu grămadă cum porniseră, şi de aceea nu s-a prea băgat de\nseamă când au trecut spre casele lor. Numai Pavel Tunsu a trecut chiuind ca un\nnebun şi pe Toader Strâmbu l-ar fi văzut cineva cu o traistă grea în spinare\ndespre care alţii au aflat c-ar fi fost plină cu galbeni şi giuvaiere luate de la\ncucoana omorâtă.\nPrimarul Ion Pravilă lăsase azi pe secretar la cancelarie, iar el stătu pe-acasă. Ştia\ntoate câte se petreceau în sat, dar nu voia să se mai amestece în nici un fel.\nAflase că sunt unii oameni care şi-au pus în gând să-l bată măr şi să-i aprindă\ncasele din ură că i-ar fi năpăstuit cândva. Şi din pricina asta socotea cuminte să-i\nlase pe săteni să-şi facă mendrele, cum îi taie capul. De ce să-şi primejduiască\ndânsul viaţa şi averea dacă lumea s-a smintit? O să-i dezmeticească curând-\ncurând stăpânirea şi atunci se vor căi amarnic.\nPână atunci el trebuie să joace cu lupii, ca să nu-l sfâşie.\nSecretarul Chiriţă Dumitrescu, plictisindu-se singur în toată cancelaria, a chemat\nînlăuntru cele două străji şi dezbătea cu ele întâmplările. Dezaproba şi dispreţuia\nsălbăticiile ţăranilor, şi lua partea boierilor cu entuziasm, considerându-se făcând\nparte din boierime. Avea oglinjoara pe birou şi, vorbind, îşi arunca deseori ochii",
  "să se admire sau să-şi mai aranjeze gulerul şi cravata...\nDe la curtea Iuga până la jandarmerie, după întoarcerea de la Ruginoasa şi\nîntrevederea cu bătrânul Miron, primarul a avut de dimineaţă o mică ciocnire\namicală cu Boiangiu, fiecare căutând să treacă asupra celuilalt atribuţiile\npoliţieneşti şi menţinerea ordinii în sat. La despărţire, Pravilă a declarat că el se\nspală pe mâini, că nu mai are nici o putere. Plutonierul i-a răspuns cu o\nînjurătură în general şi apoi cu observaţia acră că numai la greu e bun jandarmul,\nîncheind ameninţător:\n– Să nu mă scoateţi pe mine din ţâţâni, că pe urmă vă împuşc pe toţi ca ciorile,\nmama voastră de ţopârlani!\nBoiangiu îşi făcea curaj în afară, dar în sineşi era pierit rău.\nDeocamdată socotea să se mai odihnească puţin, fiindcă azi-noapte de-abia\napucase a aţipi când l-au sculat şi acum se simţea frânt de somn. Unde să mai\naibă răgaz de odihnă? A trebuit să se certe vreun ceas cu Didina, de era gata-gata\ns-o bată dacă nu sărea caporalul. Pe urmă a aflat despre plecarea grupului de\nţărani spre Lespezi, desigur nu cu gânduri paşnice. Pe urmă au venit veştile\ndespre isprăvile oamenilor. Şi în sfârşit Lazăr Odudie, vătăşelul arendaşului\nCosma, adineaori, speriat, că o seamă de oameni dau mereu târcoale conacului şi\ncă i-e frică să nu-i puie foc.\nÎntre timp, după ce a isprăvit cearta cu nevastă-sa, a ţinut un fel de consiliu de\nrăzboi cu toţi patru jandarmii. Pentru că sunt puţini trebuie să se prefacă a ignora\ndezordinile din satele vecine, care s-au petrecut sau care se vor petrece. Chiar în\nAmara vor închide ochii faţă de abaterile mai mici, cum au şi făcut de altfel de\nvreo câteva zile de când se frământă mai stăruitor lumea, dar vor împiedica cu\nenergie devastările sau incendiile. În caz de nevoie, întreg postul va ieşi complet",
  "înarmat ca să facă impresie mai puternică. Armele însă nu vor fi încărcate, ci se\nvor încărca la faţa locului, de asemenea pentru a speria mulţimea. Dacă, Doamne\nfereşte, s-ar ajunge să fie silit a comanda foc, prima oară vor trage peste capetele\noamenilor şi numai când nici asta n-ar avea rezultatul dorit, se va trage în plin. În\naşteptare, nimeni nu mai părăseşte postul şi toţi vor fi pregătiţi pentru orice\neventualitate cu echipamentul şi armamentul la îndemână.\n– Măi Odudie, măi, zise Boiangiu vătăşelului reclamant, ia seama, că vouă\nacuma numai a revoluţii vi se năzare cum vedeţi doi oameni stând de vorbă, aşa\nde viteji sunteţi, măi Odudie!\n– Dom’le plutonier, eu nu mai răzbesc cu oamenii! făcu Lazăr Odudie resemnat.\nMatale să faci ce vrei, dar eu a trebuit să-ţi spun, că pe urmă, când s-or întoarce\nboierii, să nu mă ia pe mine la rost că n-am purtat de grijă avutului dumnealor...\nPlutonierul trimise mai târziu pe jandarmul Bogza, care era mai dezgheţat, să\nconstate situaţia reală. Bogza aduse veşti mai rele. Conacul propriu-zis încă n-a\nfost atins, dar încolo e haram şi oamenii cară fără sfială cu sacii şi cu târnele\nporumb, fasole, grâu, ce se găseşte. Au venit mulţi şi din Vaideei la împărţeala\npe tăcute.\nToate hambarele au fost sparte încă de azi-noapte. Un argat i-a spus că pândarii\narendaşului sunt cei mai înverşunaţi şi că tocmai ei ar fi chemat lumea la pradă.\nDe fapt, chiar Odudie pare a se fi înţeles cu ţăranii, că lui nu-i pasă ce fac dânşii\ncu hambarele şi cu celelalte, numai de conac să nu s-atingă, dar acuma a prins de\nveste că oamenii umblă să dea foc conacului, sau măcar să-l strice şi de aceea a\nvenit să reclame. Acolo totuşi nu e multă lume, căci fiecare ia ce doreşte şi\npleacă. În bătătura cârciumii însă sunt vreo cincizeci, poate şi mai mulţi, care\nstau de vorbă sau complotează.",
  "Boiangiu se încruntă. Vasăzică nu se astâmpără deloc ţopârlanii? Totuşi, prudent,\nhotărî să-i lase în pace. Dacă nu fac tărăboi, de ce să-i stârnească? Peste mai\npuţin de jumătate de ceas un jandarm, care stătea prin ogradă, năvăli în biroul\nşefului, raportând cu sufletul pe buze:\n– Dom’ plutonier, foc!... Arde conacul!\nŞeful ieşi speriat afară. Da, în direcţia conacului lui Cosma Buruiană bolboceau\nnori groşi de fum. Nu mai putea rămâne nepăsător. Ar risca să fie trimis în\njudecata Consiliului de Război dacă s-ar afla, şi s-ar afla cu certitudine, că\njandarmii nu s-au mişcat nici când ţăranii au pus foc conacului. Dădu câteva\nordine şi se echipă repede şi dânsul, în vreme ce Didina striga, frângându-şi\nmâinile:\n– Silvestre, Silvestre, ia seama, să nu te omoare!\nBoiangiu era calm. Se stăpânea. Îşi zicea că mare lucru n-are să fie nici acuma.\nDoar să patruleze puţin, să facă act de prezenţă.\nNu vrea să aţâţe pe ţărani, ci să-i liniştească. Nu va lua cunoştinţă că focul a fost\npus, ci va proceda ca şi când ar fi un incendiu oarecare... Mai târziu, după ce se\nvor fi calmat spiritele, va întoarce el foaia şi se va răfui cu toţi zurbagiii de azi.\nÎn colţul cârciumii, la încrucişarea spre conac, uliţa era cuprinsă de ţărani.\nPlutonierul, în fruntea celor patru jandarmi, se apropia cu paşi rari, cu o figură\ndeschisă şi puţin surâzătoare, ca să le arate că nu vine cu intenţii duşmănoase.\nŢăranii tăceau şi îi priveau parcă cu indiferenţa cu care privesc îndeobşte pe\ntrecătorii străini. Numai când jandarmii ajunseră la doi paşi, le făcură atâta loc",
  "cât să se strecoare prin mulţime. Boiangiu întrebă în glumă:\n– Da ce, băieţi, nu ne lăsaţi să trecem?\n– Apoi ce să mai treceţi, că arde el şi singur! strigă un glas batjocoritor.\nPlutonierul se făcu a nu pricepe batjocura şi se opri în mijlocul lor, zicând:\n– De ars văd eu că arde, dar noi trebuie să ne facem datoria!\nOri tu zici că nu, măi Serafime? adăugă către Serafim Mogoş, care se afla chiar\nîn faţa lui, întunecat şi dârz.\nMogoş dădu din umeri, fără a răspunde. În locul lui glăsui Trifon Guju:\n– Datoria matale lasă c-o ştim noi... E uşor să baţi oamenii când ai puterea în\nmână, să-i chinuieşti!\n– De, dacă aşa e slujba, Trifoane? făcu Boiangiu tot împăciuitor, mai ales\nînţelegând că ţăranii umblă să-l întărâte.\n– Dar tu ai gustat din papara asta, ori nu? bufni deodată Serafim Mogoş. Ca să-ţi\narăt eu cum e, soarele, şi anafura, şi...",
  "Îi cârpi, una după alta, fulgerător, două palme zdravene pe obraji. Boiangiu nici\nnu mai avu timp să se dumerească. Într-o clipire loviturile îl copleşiră din toate\npărţile. Văzu ca prin vis că Trifon Guju i-a smuls puşca de pe umăr. Îşi ferea\ncapul, lăsându-l pe piept şi instinctiv nu căuta decât să scape din mijlocul\nmulţimii.\nŢăranii urlau şi loveau. „Dă bine, mă!“ „Arde-l!“ „Fugi! Fugi!“ În spate auzea\nglasurile jandarmilor, spăimântate: „Nu da!“ Se avântă cu capul înainte să-şi\ncroiască o trecere. Iureşul ţinu numai câteva minute. Cu toată răpăiala de pumni,\nBoiangiu izbuti să înainteze şi simţi curând că s-a rărit mulţimea după rărirea\nloviturilor ce le primea. În urma lui încăierarea continua însă cu aceeaşi furie,\nparcă ţăranii n-ar fi băgat de seamă că el s-a smuls dintre dânşii.\n– Fugi!... Fugi! răsunau împrejurul lui glasurile batjocoritoare.\nFără să-şi dea el seama, picioarele ascultau singure îndemnul şi alergau mâncând\npământul. Alţi paşi tropoteau în urmele lui.\nAr fi vrut să vadă cine sunt, dar îi era frică să se uite înapoi.\nStrigătele continuau. După câteva clipe de goană zări la dreapta o poartă\ndeschisă larg. Recunoscu casa lui Marin Stan. Dădu buzna pe poartă, trecu prin\nogradă spre grădină. Un câine încercă zadarnic să-i aţie calea hămăind cu mare\nfurie. De-abia între pomii din dosul casei îşi încetini fuga şi întoarse capul. După\ndânsul veneau cu aceeaşi iuţeală desperată cei patru jandarmi, la intervale care\narătau în ce ordine au scăpat din încăierare. Toţi patru erau fără arme, ca şi şeful,\niar doi în capul gol, pierzându-şi capelele pe câmpul de luptă. Ţăranii victorioşi,\najungând în dreptul casei, se opriră şi numai de acolo huiduiau şi înjurau,",
  "arătându-şi pumnii şi învârtind puştile rămase în mâinile lor. Mai liniştit\noarecum, după ce a constatat că subalternii îl urmează, plutonierul întoarse iar\nspatele oamenilor care vociferau şi continuă retragerea prin grădini, într-un ritm\nmai cumpătat, gândind că se va uni cu trupa la adăpost şi zicându-şi, pe măsură\nce se reculegea:\n– Noroc că n-au fost încărcate armele, altfel tâlharii ne omorau!\nPe când jandarmii dispăreau, pipăindu-şi cucuiele şi coastele, ţăranii comentau\nbătălia cu râsete şi glume, cu sudălmi şi ocări.\nTrifon Guju bălăbănea o puşcă în aer, şi chiuia, şi striga cu o vioiciune ce nu se\npotrivea deloc cu faţa lui morocănoasă:\n– Acu-i acu, fraţilor!... Acu-i acu!\nVestea izgonirii jandarmilor se răspândi repede dintr-un capăt la altul al satului,\nîmprăştiind o bucurie, parcă tuturor li s-ar fi ridicat o piatră de pe inimă.\nBăieţelul cel mai mic al Smarandei, care se nimerise prin preajma cârciumii şi\nvăzuse bătaia, goni într-un suflet până acasă şi începu din ogradă:\n– Nea Petrică! Mamă! I-au alungat... pe jandarmi... oamenii...\nşi i-au bătut... şi...",
  "Petre venise de la Lespezi mai demult şi nici nu mai ieşise din casă. Era\nbosumflat şi tăcut, ca şi când ar fi băut numai fiere. De-abia a schimbat două\nvorbe cu maică-sa şi nici nu a vrut să mănânce.\nBombăni cu imputare:\n– Bine că s-au dus dracului, că n-au fost buni la nimic!",
  "7\nPe la ora şase Bucureştii răsunau de strigătele ţigănuşilor:\n– Ediţie specială!.. Noul guvern!... Manifestul către ţară!\nGrigore Iuga, de când se întorsese de la ţară, mânca în fiece seară la Predeleanu.\nI-ar fi fost peste putinţă să stea acasă cu mătuşă-sa Mariuca, să-i asculte\nfleacurile clevetitoare, sau pe la restaurante, ori la club cu prieteni care până ieri\nmureau de dragul ţărănimii şi propovăduiau împărţirea moşiilor, cu gândul\nascuns că tot nu se va întâmpla şi cu mândria că totuşi pot părea drept spirite\nînaintate, iar azi reclamau vehement să fie rase cu tunul toate satele care s-au\nrevoltat şi ţăranii să fie bătuţi până la sânge, toţi, fără excepţie, ca să servească\nde pildă şi să nu mai îndrăznească nici pe viitor să ridice capul niciodată. Cu\nVictor se înţelegea, ca totdeauna, şi apoi găsea la ei o atmosferă care-i era\nnecesară mai ales acuma, când tatăl său sta singur la ţară în primejdie, iar el aici\nfără nici o posibilitate de a-i sări în ajutor.\nMergând, strânse toate ediţiile speciale, să le citească şi să le comenteze\nîmpreună cu Victor. Pe el nu-l interesa compoziţia guvernului, ci manifestul în\ncare se zvonea că vor fi anunţate mari reforme care vor opri imediat agitaţiile\nţăranilor, fără să fie nevoie de represiune armată.\nPână la masă avură timp să răsdiscute toate măsurile cuprinse în manifest, fără a\nse putea pune totuşi de acord. Predeleanu socotea că guvernul debutează\nexcelent şi că manifestul e o ramură de măslin în mâna celor ce vor fi trimişi să\nliniştească pe ţărani.",
  "Mai mult nu se putea promite, îndeosebi sub presiunea tulburărilor. Grigore\ncredea, dimpotrivă, că pentru lumea satelor răsculate reformele promise vor\npărea o batjocură. Oamenii vor pământ, au dat foc şi au făcut cruzimi, ca să\nrămâie stăpânii pământului, iar guvernul nou vine şi, în loc de pământ, îi scuteşte\nde nişte taxe, le făgăduieşte să le arendeze lor moşiile statului, să uşureze\nînvoielile cu boierii şi alte asemenea lucruri, care ar fi fost foarte bune înainte de\nizbucnirea răzmeriţei, pe când azi...\n– Eu am fost la Amara numai acum câteva zile şi am pipăit pulsul ţăranilor!\nurmă Grigore. Cu vreo lună înainte umblau şi se zbăteau să cumpere moşia\nBabaroaga. Azi nici prin gând nu le mai trece aşa ceva. Azi pretind foarte simplu\nsă li se împartă toate moşiile. Şi acestor oameni vrei dumneata să le duci acuma\npe tavă făgăduieli de scutiri de taxe?... Ridicol!\n– Ei, bine, atunci va trebui să intervie forţa, ca să-i potolească întâi, iar pe urmă,\ncând se vor dezmetici, vor pricepe şi ei însemnătatea măsurilor ce s-au luat în\nfavoarea lor! zise Predeleanu senin.\n– Da, aşa! aprobă tânărul Iuga. Să nu umblăm cu ipocrizii!\nŢăranii s-au revoltat – să iasă armata să-i pedepsească. Punct.\nReformele se discută cu oameni sănătoşi, nu cu bolnavi sau cu exaltaţi.\nManifestul e o ipocrizie în plus, de aceea mă supără.\nPotolirea răscoalei nu se poate face fără vărsare de sânge. În loc să tragă cu",
  "gloanţe direct în răsculaţi, guvernul trage întâi în vânt, cu manifestul, ca să se\npoată spăla pe mâini mai târziu că n-a vrut vărsare de sânge, dar... Un\nbizantinism ieftin, care va exaspera pe nenorociţii de ţărani şi va face să se\ncheltuiască mai mult sânge!\nTecla le interzisese să discute la masă despre răscoale şi politică.\nVorbiră aproape numai despre Miron Iuga. Doamna Predeleanu observă într-un\nrând:\n– Numai când îmi închipuiesc că Victor ar putea fi singur la ţară în zilele astea,\nparcă îmi vine să înnebunesc!\nGrigore Iuga aruncă o privire spre Olga. Tocmai atunci Predeleanu întrebă:\n– Apropo, Grigoriţă... Să mă ierţi dacă sunt poate indiscret sau, ştiu eu, nedelicat.\nAm auzit că nevastă-ta...\n– Fosta! rectifică Grigore repede, roşind.\n– Da, fosta ta nevastă ar fi plecată acuma la ţară... Adevărat? Fiindcă ar fi ceva...\n– Nu ştiu! murmură tânărul Iuga, întunecându-se. Pentru mine e moartă de mult.",
  "8\nLogofătul Bumbu ţinea în curent pe bătrânul Iuga cu cele ce se petreceau în sat,\ncum îi poruncise. De azi-dimineaţă, de când a aflat despre Ruginoasa, boierul l-a\nchemat de câteva ori, luându-l cu aceeaşi întrebare:\n– Ei, ce ispravă au mai făcut oamenii noştri? Bumbu i-a ascuns numai uciderea\nNadinei, de teamă să nu se încăpăţâneze şi să plece la Lespezi să se convingă.\nCând l-a întrebat de soarta cuconiţei, a răspuns că n-a auzit nimic, dar probabil\ncă nu mai este în sat. Iuga a exclamat bucuros:\n– Evident. Nici n-avea ce să caute ea aici acuma. Bine c-a avut automobilul, să o\npoată şterge la timp, altfel cu oamenii noştri cine ştie ce batjocură i se putea\nîntâmpla...\nDupă cină, bătrânul a ieşit în curte, singur, ca în toate serile bune, să facă puţină\nmişcare înainte de a se culca. Cerul era curat, vânăt-închis, cu stele tremurătoare\nca nişte picături de rouă.\nRăcoarea primăverii îi înviora paşii. Ocoli clădirea cea nouă pe aleea prunduită,\ncurăţată proaspăt, merse spre poarta cea mare dinspre uliţă. Printre copacii\nparcului vedea în faţă, aproape, parcă numai la câţiva metri, focul ce mistuia\nconacul lui Cosma Buruiană. Ardea potolit, fără flăcări mari, cu o roşeaţă ce păta\nvăzduhul.\nEra ora zece. Furia incendiului se mulcomise, ca şi gălăgia ţăranilor, care se",
  "auzise până aici în liniştea amurgului. Satul dormea, parcă toate câte se\nîntâmplaseră în cursul zilei ar fi fost în vis. Numai lumina focului dovedea că n-a\nfost vis... În stânga, mai departe, altă pată roşie pe cer. Acolo a ars şi arde\nconacul din Lespezi, dacă nu şi cel din Gliganu. Chiar şi în dreapta, spre\nRuginoasa, mai stăruia o undă roză. Ce mai ardea ardea tihnit, fără grabă, cum se\ncuvine cu rămăşiţele.\n„Niciodată n-aş fi crezut ca oamenii mei să fie cei mai ticăloşi, ca tocmai ei să\nducă la vecini ticăloşia şi să-i înveţe neomeniile!\nîşi zise Miron Iuga, oprindu-se o clipă lângă poartă. Toate silinţele mele cu ei n-\nau folosit nimic! Degeaba, ţăranul e destinat să rămâie sălbatic până la sfârşitul\nlumii.“ Se întoarse, ocoli casa pe dincolo, trecu pe lângă clădirea veche în\ngrădina mare din dos, unde nu erau arbori şi se deschidea o vedere mai largă. În\nsuflet îi picura tristeţea din ce în ce mai apăsătoare. Până azi-dimineaţă, în ciuda\ntuturor întâmplărilor şi zvonurilor, a fost convins în adâncul său că oamenii lui\nvor sta liniştiţi chiar dacă de jur împrejur toate satele s-ar răscula. Se simţea atât\nde înfrăţit cu ei prin toată viaţa sa şi a înaintaşilor săi, încât i se părea peste\nputinţă ca ţăranii să nu aibă instinctul aceleiaşi frăţii.\n„Ar fi trebuit să mă duc totuşi la Ruginoasa să-i dojenesc! îi fulgeră iar prin\ncreier gândul care-l frământase toată ziua şi pe care-l înlăturase mereu. Te\npomeneşti că ţăranii vor crede că mi-a fost frică şi...“\nAjunsese la marginea grădinii, unde începea ogorul. Conacul rămăsese în urmă.\nFelinarele din curte pâlpâiau galben de departe, ca nişte sfioase candele de\nveghe. Se opri şi se întoarse pe loc să mai vadă cum ardea conacul lui Buruiană.\nBătrânul avu subit o strângere de inimă. Privind de aici, focul părea că mistuie\nchiar propriile-i clădiri. Pata roşie pe cer era mai sângeroasă şi pe ea se\nzugrăveau contururile conacului Iuga ca nişte ruine arse şi încă fumegând.\nGândul i se risipi. Altele îi luară locul, înăbuşite însă şi ele: „Asta nu se poate!“\nLa stânga se desluşea mai bine incendiul de la Lespezi, parcă s-ar fi apropiat şi s-",
  "ar fi înviorat. Între cele două focuri însă bătrânul Miron descoperi o nouă rană\npurpurie pe orizont, mărindu-se văzând cu ochii şi înălţându-se pe cer.\n– Într-acolo vine Cantacuzu... Vasăzică şi la căpitanul Grădinaru au început!\nmurmură privind cu atenţie şi examinând limbile de flăcări ce se îngroşau.\nÎnvârtindu-se spre stânga în direcţia Babaroaga şi Vlăduţa, adăugă în sine:\n„Colonelul văd că a scăpat până acuma...“ Spre Curteanca însă, mai la stânga,\nardea conacul lui Popescu-Ciocoiu, apoi în jos, pe valea Teleormanului, conacul\ngeneralului Dadarlat la Humele şi al lui Ioniţă Rotompan la Goia.\n„Ei, săracul Ioniţă! îşi zise Miron. Şi pe dânsul l-au prădat...“ Focul de la Goia\napărea, de unde privea bătrânul, alături de Ruginoasa, dar mult mai viu, semn că\nîncepuse mai recent.\nAlte învolburări de flăcări se zăreau mai jos de Ruginoasa, poate la Orodelu sau\nla Izvoru. Apoi altele deasupra pădurii Amara, poate la Dumbrăveni...\n„Pretutindeni, pretutindeni foc şi prăpăd! se gândi Miron, ajungând iarăşi cu faţa\nspre conacul său, după ce făcuse pe loc înconjurul orizontului. Am rămas ca o\ninsulă.“ Noaptea înnegrise văzduhul complet. Nici o adiere şi nici un zgomot pe\nîntreg cuprinsul. Bătrânul nu auzea, în tăcerea profundă ce-l împresura, decât\npropria-i respiraţie, care părea aspră ca un horcăit. Şi de jur împrejur, focurile\nmute ca plăgile unui trup uriaş răstignit pe pământ, din care se înalţă aburii roşii,\ncotropind întreg văzduhul.\nStând nemişcat în întuneric, Miron Iuga simţi o înfiorare, parcă s-ar fi lăsat brusc\nun val de frig. Porni înapoi cu ochii la conacurile lui, deasupra cărora se",
  "zvârcoleau luminile focului. Şi iar murmură dârz: „Asta nu se poate!“",
  "Capitolul X – SÂNGELE",
  "1\nÎn zorii zilei de vineri, ţăranii din Amara se sculară fiecare cu grija să nu-i ia\nceilalţi înainte. Unii mai sârguitori au cărat până noaptea târziu de la conacul\narendaşului ce-au putut mântui din flăcări. Barem Pavel Tunsu s-a bătut, de erau\nsă se omoare, cu Iacob Mitruţoiu, din pricina unui juncan pe care pusese mâna\nsă-l ia acasă şi de care pândarul zicea că-i al lui, că l-a ochit mai bine de o\nsăptămână cum poate mărturisi şi Zamfir Chelaru... Când a izbucnit focul s-au\nbucurat grozav toţi, dar pe urmă le-a părut rău că l-a pus cine l-a pus înainte de-a\nfi adunat ce era folositor, mai ales după ce au scăpat de grija jandarmilor. Acuma\ns-au prăpădit degeaba atâtea bunătăţi în flăcări. Şi tocmai cei săraci s-au ales cu\nmai puţin, că ei întâi n-au îndrăznit şi când au îndrăznit nu mai aveau ce alege.\nIgnat Cercel se făcu borş de cum deschise ochii, fiindcă muierea nu era\nmulţumită deloc că n-a luat şi un purcel, ca să aibă şi copilaşii ei cu ce să-şi mai\nîndulcească inima. În zadar îi amintea bărbatul că a adus trei saci de porumb, să\nle ajungă până-n miezul verii, de era să-şi rupă spinarea, că toată noaptea l-a\ndurut mijlocul, ea o ţinea lanţ cu purcelul.\n– Măi muierea dracului, dar cum era să aduc eu cogemite porcul? În spate? strigă\nIgnat. Că doar porcul nu merge ca omul ori ca boul, să-l mâi dinapoi!\n– D-apoi alţii cum au luat, bărbate?... Şi încă oameni care au tăiat câte doi porci\nde Crăciun, nu ca noi de ni l-a mâncat perceptorul, mânca-l-ar şerpii şi pe el să-l\nmănânce! Doar îmi spuse aseară Tinca lui Ioniţă că şi ginerele popii şi-a băgat în\ncoteţ trei purceluşi de la arendaşul...\nAici Ignat ar fi recunoscut dreptatea muierii dacă n-ar fi fost prea supărat. De",
  "fapt, dânsul, lăcomindu-se la porumb, ca săracul care n-are de mămăligă, nici nu\ns-a gândit ieri deloc că s-ar putea sau ar trebui să-şi rostuiască un porc. Răspunse\ndeci furios:\n– Ba să se bage dracii-n pielea ta cea afurisită, că te faci a nu şti că popa şade\nnumai peste drum de conac şi-i venea uşor lui Filip să treacă drumul cu toţi\nporcii arendaşului!\nSe mai învârti puţin prin casă şi prin bătătură, apoi luă un ştreang şi plecă drept\nla locuinţa perceptorului. Ştia că Bârzotescu a fugit, împreună cu nevastă-sa,\nîncă de ieri dimineaţă cu noaptea-n cap, îndată ce a văzut focul de la Ruginoasa.\nDe frică nici n-au cutezat s-o apuce pe drum, ci prin grădini şi peste câmp,\nfiecare cu câte o bocceluţă în spinare. Vreo doi oameni i-au întâlnit, dar i-au lăsat\ndracului, că prea erau speriaţi. În casă rămăsese numai o toantă de slujnică să\npăzească averea ce şi-o încherbălise Bârzotescu de când a fost mutat aici goluţ şi\nsărmănuţ de-ţi era mai mare mila... Ignat Cercel intră în ogradă şi merse glonţ la\ncoteţul în care grohăiau şi guiţau trei porci. Slujnica încă nu le dăduse de\nmâncare. El îi scoase binişor afară, îi cântări, îşi alese pe cel mai grăsun, îi\nînnodă ştreangul de piciorul dinapoi şi-l porni spre portiţa rămasă deschisă.\nSlujnica, nemaiauzind guiţatul obişnuit de dimineaţă, ieşi repede din casă cu o\nstrachină de porumb în mână. Ignat, fără nici o vorbă, îi înhăţă strachina şi o luă\nînainte scuturând boabele, iar porcii după el. Toanta, dezmeticită, începu să ţipe:\n– Aoleu! Săriţi!... Hoţii!... Mi-a furat porcii! Ajutor!\nIgnat, parcă nici n-ar fi auzit-o, ieşi pe poartă urmat de toţi trei porcii. În mijlocul\nuliţei le aruncă un pumn de porumb, aşteptă până ce culeseră boabele şi apoi îşi\ncontinuă calea. Ţipetele servitoarei făcură pe vreo doi vecini să iasă să vadă ce s-\na întâmplat.",
  "– I-ai luat, nea Ignate! îl întrebă unul cu o prietenie invidioasă.\n– D-apoi că şi dânsul mi l-a luat pe-al meu! răspunse Ignat foarte natural,\nadăugând apoi cu râvnă şi scuturând strachina.\nŢug, ţug, ţug, ţugul, ţugul!\nAjunse cu bine acasă. Numai ştreangul s-a pierdut pe drum, căci l-a uitat la\npiciorul porcului de s-a târât până s-a dezlegat.\nIntrând în ogradă cu porcii, făcu falnic către nevastă-sa, trecându-i strachina:\n– Porumb ai, porci ţi-am adus, dar să nu mai cârteşti acuma, că să ştii că mă pun\ncu parul pe spinarea ta, fire-ai să fii a dracului de muiere!\nFemeia holbă întâi nişte ochi cât cepele, apoi, venindu-şi în fire, bolborosi\nlacom:\n– Aoleu, Maică Precistă!... Ţugu mamei, ţugu, ţugu, ţug!\nMelentie Heruvimu se sculase cum s-a crăpat de ziuă, încetinel, ca să nu\ntrezească pe nevastă-sa, care se zvârcolise în dureri toată noaptea, aţâţă focul,\njumuli o găină şi o puse să fiarbă, apoi aşternu o faţă de masă. El, de când a\nplecat arendaşul Cosma, tot pe lângă conac s-a învârtit, să fie acolo de s-ar\nîntâmpla ceva. Şi-a adus dânsul câţiva saci de porumb, dar grija cea mare îi era",
  "să apuce oarecare lucruri mai bune de mâncare, să-şi poată ospăta o dată\nboiereşte muierea şi copilaşii, că prea mult au flămânzit.\nEra convins că biata femeie numai de nemâncare a căzut la pat şi zace de atâta\namar de vreme şi că, hrănită zdravăn măcar câteva zile, s-ar împiciorongi mai\nbine decât cu orice leacuri. Apoi, văzând că oamenii numai prin hambare\nscotocesc, s-a repezit el singur la vătăşelul Lazăr şi l-a luat de piept, să-l dea la o\nparte, ca să poată intra în casă. Lazăr, mai voinic, era mai-mai să-l biruiască,\ndacă nu săreau şi alţi oameni care, după ce l-au smintit pe Lazăr în bătaie, s-au\nîmprăştiat prin toate odăile să strice şi să ia ce le poftea inima. Melentie a mirosit\npână ce a nimerit în cămara plină cu de toate. A încărcat în două coşuri, găsite\nacolo, borcane de dulceaţă, sticle de vin şi de lichioruri, brânză, o pâine albă,\nmezeluri, un muşchi şi o şuncă, măsline şi ce i-a căzut în mână. Când a sosit cu\ncoşurile acasă, era seară. Nici nu le-a mai arătat, ci le-a ascuns în tindă cu gândul\ncă mâine dimineaţă să întindă o masă ca-n basme.\nGolind acum coşurile şi înşirând pe faţa albă toate bunătăţile, Melentie avea o\nstrălucire de bucurie, care-i îmbujora obrajii tăbăciţi. Când isprăvi şi se dădu un\npas înapoi să admire minunea, întâile raze ale soarelui tocmai râdeau în\ngeamurile murdare.\nÎntoarse capul spre patul femeii. Ochii ei mari, negri, îl priveau puţin speriaţi.\nBărbatul, surprins, zise zâmbind şi ca o scuză:\n– Credeam că dormi... Uite ce bunătăţi! Pentru tine le-am adus toate, că copiii\nmănâncă orice, numai mâncare să fie, dar tu trebuie să te hrăneşti cu lucruri mai\nbune, ca să te înzdrăveneşti, c-ai zăcut destul ş-ai suferit. Am pus şi o găină în\noală să-ţi fac o ciorbă fierbinte şi...\nSe întrerupse deodată. Ochii îl priveau mereu, nemişcaţi, cu aceeaşi umbră de",
  "spaimă, deşi gura întredeschisă parcă voia să vorbească.\n– Aoleu, doar n-oi fi murit? bâigui Melentie zăpăcit.\nSe apropie, pipăi braţul uscat sprijinit pe dunga patului şi cu degetele atârnând în\njos.\n– A murit! făcu omul abătut, uitându-se lung în ochii încremeniţ i cu privirea\nspre masă. Tocmai acuma s-a prăpădit şi ea când...\nÎn pat, la picioarele moartei, copilaşul cel mai mic se ridică, scâncind şi\nfrecându-şi ochii. După câteva clipe, văzând pe tatăl său, se însenină şi întinse\nmânuţele spre dânsul. Melentie îl luă în braţe şi iar se uită la femeie, parcă nu i-\nar fi venit a crede, strângând la piept şi mângâind în neştire copilaşul. Apoi sculă\npe ceilalţi doi:\n– Hai, c-aţi dormit destul! Hai, că nu-i vreme de dormit!\nCopiii se urniră anevoie şi bombănind. Când descoperiră însă masa încărcată, se\nînviorară şi-şi amintiră că li-e foame. Melentie îi aşeză pe toţi trei pe laviţă:\n– Mâncaţi ce vă place, copii, până vă săturaţi!... Numai să nu vă bateţi şi să nu\nfaceţi gălăgie, că măicuţa a murit şi ar fi ruşine!...\nPăvăluc, tu, că eşti mai mare, ia seama să nu dea în foc oala asta de ciorbă, că eu",
  "mă duc să chem o vecină s-o scalde!\nColonelul Ştefănescu sări din pat, îşi puse halatul şi, în papuci şi capul gol, ieşi\nrepede afară. Soarele de-abia răsărit îl izbi drept în faţă, încât în primul moment,\nfiind şi după somn, nici nu văzu bine mulţimea de ţărani ce năpădise curtea\nlărmăluind. Strigă la întâmplare:\n– Da ce, măi băieţi, din somn şi în izmene mă luarăţi? Cei de pe aproape, care-l\nauziră, izbucniră în râsete, ceilalţi însă vociferau mai aprig. Atunci observă\nbătrânul pensionar că mulţi au venit cu furci, cu topoare, cu sape, ca la o bătălie.\nColonelul îşi păstrase din militărie curaj şi îndrăzneală în faţa primejdiei.\nFrică i-a fost de o eventuală ridicare a ţăranilor numai din pricina fetelor pe care\nle iubea ca lumina ochilor şi-i era să nu se întâmple să se năpustească asupra lor\nticăloşii, să le nenorocească pentru toată viaţa. Acum însă se simţea la largul său.\nFără să se impresioneze de urletele lor, strigă iarăşi mai tare, să-l audă toţi:\n– Ho! Ho! mai lăsaţi răcnetele, să mă auziţi şi să vă aud!...\nEi, ce-i? C-aţi venit cu arme, văd, voi mai mult de o sută şi eu unul singur!... Ce-\ni? Ce poftiţi de la mine? Ţăranii, care se liniştiseră o clipă, porniră din nou să\nţipe într-un cor infernal:\n– Să pleci de aici!... Nu mai vrem învoieli!... Lasă moşia, don’ colonel, că-i a\nnoastră!... I-uite cum ne înfruntă hodorogul!.... O să-ţi dăm bătaie!... Ne-ai\nînşelat şi ne-ai jupuit destul!... Pământul!...",
  "Pământurile!... Pământul nostru şi munca noastră!\nBătrânul Ştefănescu privea şi asculta cu o faţă prietenoasă, ca şi când oamenii l-\nar fi hiritisit. Apoi, când se mai potoli puţin gălăgia, reveni:\n– Voi vorbiţi o sută deodată, cum să vă înţeleg? După vreun sfert de ceas de\ntărăboi se aleseră doi ţărani care să parlamenteze. Colonelul dădu din cap\nmulţumit:\n– Aşa, băieţi! Acum ştiu cu cine vorbesc... Zi tu... Ioane!...\nOri vrei tu, nu ştiu cum te cheamă, că nu te mai ţin minte...\n– Io-s Găligan Ştefan, don’ colonel! făcu ţăranul umflând pieptul.\n– Bine zici, aşa-i... Îţi uitasem numele, Fănică, uita-te-ar necazurile! strigă\nŞtefănescu jovial. Atunci zi tu, Fănică.\n– Apoi ce să zicem, don’ colonel? Mata nu ştii c-a venit revoluţia? zise Găligan\ncu mândrie.\n– Eu văd c-a venit, dar nu ştiu ce are cu mine revoluţia, că eu...",
  "– Lasă că ştii matale prea bine! făcu celălalt ţăran mai aspru.\nNumai te prefaci a nu şti... Ş-apoi, ori ştii, ori nu ştii, nouă ne trebuie moşia, că\ntălică ai stăpânit-o destul şi ne-a venit rândul şi nouă!...\nDacă o dai cu binele, bine de bine, dacă nu, noi tot o luăm!\n– Dar luaţi-o, oameni buni! vorbi colonelul dând din mâini, parcă s-ar fi lepădat\nde diavolul. Da ce, a mea e moşia?... Băgaţi plugurile, copii, şi s-o stăpâniţi\nsănătoşi!... Din partea mea, vai de mine, toată voia!\n– Zici matale aşa acuma, că ţi-e frică de noi, dar mâine ai să zici c-ai uitat! reluă\nţăranul. Nu ne mai înşeli tălică pe noi, don’ colonel! Că te-am păscut noi, slavă\nDomnului!... Dar să faci bine să-ţi strângi bocceluţele şi să te duci de aici, că noi\nnu te mai răbdăm şi nu mai răbdăm picior de boier pe pământurile noastre, iacă!\n– Unde să mă duc, Ioane? întrebă bătrânul cu candoare.\n– De unde ai venit, dom’le colonel! zise Ion. Că nu te-am adus noi şi nici nu te-\nam chemat!\n– Cum să plec aşa, măi omule? Cum?... Să-mi las toată agoniseala mea de\nharam? Se poate, Ioane? stărui colonelul arendaş.\n– Se poate! Că din munca şi sudoarea noastră-s toate!",
  "– Apoi aşa am venit eu aci, gol cum mă vezi, ai?\n– Ce mai la deal, la vale, să-ţi pară bine că nici nu te-am înjurat şi nici nu te-am\nbătut, cum au păţit alţi boieri, că poate-i fi auzit şi matale! zise ţăranul\nneînduplecat. Pleacă sănătos şi să ne vedem când ne-om vedea ceafa!\nColonelul nu se dădu învins. Încercă toate argumentele. Ajunse să le propuie să-l\nia şi pe dânsul tovarăş la revoluţie, numai să-şi poată salva capitalul ce-l avea\ninvestit în inventarul moşiei, aproape toată zestrea fetelor. Ţăranii ascultau, chiar\nrâdeau uneori de câte o glumă de a lui, dar găseau replici la orice şi, unde nu, se\nîndârjeau că e munca lor şi revoluţia nu mai îngăduie să se amestece boierii în\ntreburile oamenilor.\n– Ne-om descurca noi, n-ai grijă matale, spuse Găliganu.\nOamenii cu oamenii, boierii cu boierii. Tălică du-te la oraş, că acolo-s boierii şi-i\nlocul matale!\nÎntâi ceruseră să plece pe jos numai cu o boccea cât poate duce în spinare. În\ncele din urmă i-au permis să meargă cu trăsura şi să ia ce poate duce în trăsură.\nStând atâta timp în răcoarea dimineţii cu capul gol, colonelul începu să strănute:\n– Na, că m-am ales şi cu un guturai după toate necazurile celelalte!\n– Dar care s-au ales cu bătaie ori mai rău, ce să mai zică? strigă cineva.",
  "– D-apoi m-aţi bătut voi destul, măi creştini, că mă lăsaţi pe drumuri, lipit\npământului, om bătrân şi cu trei fete de măritat!\nfăcu colonelul cu amărăciune.\nPetre se apucase de dimineaţă să dreagă poarta dinspre uliţă, din care numai\nstâlpii mai erau întregi în picioare. Nevoie aşa mare n-ar fi fost. Cum a stat un an\nşi jumătate, de când s-a prăpădit tatăl său, ar mai fi putut sta. Dar Petre voia să\naibă de lucru ca să nu se mai ducă cu oamenii nicăiri şi să nu se mai amestece.\nDe când s-a întors ieri de la Lespezi, numai a bolit şi a rumegat.\nMă-sa a auzit de la vecini ce s-a întâmplat şi era îngrozită. El n-a vrut să-i spuie\nnimic. Doar când Smaranda l-a învinuit că de la dânsul se trag toate, că aşa zic\noamenii, a răspuns mânios că cine zice minte, fiindcă el n-are nici un păcat pe\nsuflet, martor i-e Dumnezeu.\nDe altfel, acelaşi lucru şi-l zicea mereu şi în sinea lui şi totuşi nu-şi putea\nmulcomi mustrările. Îi părea rău că nu şi-a căutat de necazurile lor de la început\nşi s-a tot vârât ba să fie la cumpărarea moşiei, ba acum la împărţirea\npământurilor, pretutindeni. Cu el boierii s-au purtat destul de frumos. Barem\nGrigoriţă, părinte să-i fi fost şi mai mult nu-i putea face. Şi drept răsplată dânsul\ns-a înverşunat împotriva cucoanei Nadina, aşa, din senin. Că l-a batjocorit pentru\ncă n-a vrut să le vândă Babaroaga. Tocmai el s-a găsit dintre toţi mai batjocorit,\niar ceilalţi au putut sta liniştiţi. I-a intrat în cap că trebuie s-o batjocorească şi el,\nîncă de astă-iarnă, când au fost la Bucureşti. De atunci, numai asta visa şi parcă-i\npărea bine că se aţâţă oamenii, ca să-i poată veni şi lui mai lesne să-şi sare inima.\nNu s-a gândit mai dinainte ce anume răzbunare să fie, cum a făcut feciorul lui",
  "Dragoş cu Chirilă Păun. Îşi zicea că va vedea el atunci cum s-o ia. Acolo, la\nLespezi, parcă i s-a aprins mintea. S-a repezit înăuntru s-o strângă de gât şi s-o\nomoare...\nNumai când s-a pomenit în faţa ei, şi-a dat seama că mai curând s-ar omorî el\ndecât s-o omoare pe ea. Şi totuşi Toader Strâmbu a omorât-o... I-a trecut lui prin\nminte să nu-l lase pe Toader să intre şi nu l-ar fi lăsat dacă nu i-ar fi fost ruşine să\nnu zică oamenii că s-a dat de partea cucoanei cine ştie de ce. Şi pe urmă, în\nvreme ce oamenii dărâmau şi prădau la conac, lui mereu i-a venit să-l sugrume\npe Toderiţă pentru că a săvârşit nelegiuirea asta, şi numai de ruşine şi-a stăpânit\nmânia. S-a întors singur de la Lespezi, lăsându-i pe ceilalţi împrejurul focului.\nDacă şi Matei Dulmanu s-a supărat că a omorât-o! Nu îndrăznea să-şi\nmărturisească nici în străfundul său de ce l-a amărât într-atâta moartea cucoanei.\nDar îşi zicea necontenit că el nu e vinovat şi, fiindcă s-a întâmplat omor fără voia\nlui, el se dă deoparte. Nici n-a mai ieşit din ogradă şi nici nu mai voia să iasă,\norice s-ar întâmpla şi chiar de-ar rămânea, din pricina asta, fără pământ, numai\nel, din tot satul...\nAzi-noapte a şi visat pe cucoana. Parcă o ţinea în braţe şi ea nu mai ţipa, ci îl\nmângâia şi-i zicea: „De ce lăsaşi să mă omoare?“ S-a deşteptat din somn cu\nglasul ei mustrător în urechi...\nAcuma cioplea şi bocănea de zor, ca şi când ar fi vrut să uite sau cel puţin să\nînăbuşe amintirea întâmplării. Dar oricât se trudea, mereu îi săgeta în creieri câte\no întrebare şi fiecare îl durea, şi-l ustura, şi-l chinuia...",
  "2\nDouă ceasuri după răsăritul soarelui era o viermuială în Amara, de parcă satul ar\nfi pornit să-şi mute locul ca o şatră când s-a isprăvit popasul.\nPe bătătura din faţa cârciumii se încrucişau toate veştile şi zvonurile. Şi veneau\natât de multe şi de deosebite, că oamenii fierbeau aşteptând mereu să se mai\nîntâmple ceva, dar ceva mai însemnat decât cele întâmplate, care acuma li se\npăreau lucruri de toate zilele.\nDin când în când se găsea câte cineva să pomenească de boierul cel bătrân,\nmereu cu un semn de întrebare în privire. Ceilalţi schimbau vorba, parcă i-ar fi\nsperiat întrebarea sau cel puţin n-ar fi vrut s-o înţeleagă. Chiar Trifon Guju,\nrăguşit de cât răcnise şi se fudulise de când cu bătaia jandarmilor pe care el o\nsocotea biruinţa lui proprie, numai mârâia şi dădea din umeri.\nMai spre amiazi însă se pomeniră cu Anton nebunul. Sosea din jos, mai\nzdrenţăros de cum plecase acum câteva zile, asudat şi murdar, însă cu faţa\nmândră, ca şi când ar fi cules în sufletul său toate fericirile. Şi îndată se apucă să\npovestească cum n-a rămas nici picior de boier între Roşiori şi Alexandria, pe\nunde a rătăcit el zilele astea, iar conacele toate le-au făcut oamenii una cu\npământul, ca nici să nu se mai cunoască urmele unde au fost, apoi cum se adună\npe acolo oamenii, cu mic, cu mare, pe sate, şi se înarmează, şi stau de pază, să nu\nse mai întoarcă cumva înapoi ciocoii şi să-i împiedice la împărţeala\npământurilor, ba sunt unii care se pregătesc să se ducă până la Bucureşti, să\nmântuiască pe vodă din prinsoarea boierilor, că numai boierii nu-l lasă deloc pe\nvodă să trimită porunci oamenilor precum că bine au făcut de au izgonit pe\nboieri şi să nu întârzie deloc de-a face împărţeală dreaptă sărăcimii din toate\nmoşiile.",
  "Ţăranii erau obişnuiţi cu proorocirile nebunului şi-l luară mai mult în râs. Unii,\nglumeţi, îl întrebară cum de n-a avut norocul să-l ia oamenii şi pe el drept boier\nşi să-i mai scurteze puţin limba, să scape lumea de năzdrăvăniile ce le vorbeşte.\nPe când se hărşuiau astfel din gură cu nebunul, se ivi şi un om în toată firea,\nMarin Vâlcu de la Izvoru. Era cu căruţa şi se ducea la Costeşti cu un copil, să-l\narate doftorului, că trăgea să moară. A oprit la cârciumă să lase caii să îmbuce şi\nsă-i odihnească puţin, că au iernat rău fără nutreţ şi de-abia se ţineau pe picioare.\nMarin povesti că azinoapte s-a aflat pe la ei cum că vodă a scos din slujbă pe\nboierii care au cârmuit până acuma, pentru că nu s-au purtat bine cu prostimea şi\nn-au vrut să le dea pământ, şi a pus pe alţii care au făgăduit să nu mai rabde nici\nun boier la sate şi să împartă toate moşiile între oameni, ca fiecare să bage plugul\nşi să-şi muncească numai locul său. Dar cârmuitorii pe care i-a scos vodă s-au\nînvoit între dânşii şi nu vor să asculte poruncile şi au făcut tocmeală cu generalii\nsă omoare pe vodă şi pe urmă să pornească cu armata şi cu tunurile să ia înapoi\nmoşiile de la oameni, pe unde le-au cuprins, şi să-i împuşte pe toţi care s-au\nsculat împotriva boierilor.\nAtunci vodă, ca să nu fie biruit de boierii cei neascultători, a trimis într-ascuns,\nnoaptea, câţi slujitori credincioşi a avut la îndemână, să alerge şi să le\nporuncească să nu mai îngăduie nici un boier printre dânşii, să-i alunge pe care\nmai sunt şi să nu cumva să-i lase să-şi ia înapoi moşiile, că straşnic are să-i\npedepsească pe cei ce se vor învoi cu boierii, pentru că boierii i-au călcat în\npicioare poruncile. Iar cei care sunt mai aproape de Bucureşti să se ridice\ndegrabă şi să vie cu mulţime mare să-l ajute împotriva boierilor, că el numai cu\noamenii ţine şi vrea să le facă dreptate şi de accea îl năpăstuiesc şi pe dânsul\nboierii...\nDacă le-ar fi spus asta Anton şi încă s-ar fi mirat. Dar când iese din gura unui\nbărbat de omenie? De altfel, nici nu pornise bine Marin Vâlcu cu căruţa şi iată că\nmai pică un om din Găujani, care povesti aceleaşi porunci, auzite chiar din gura\nunui ţăran ce a trecut dis-de-dimineaţă prin satul lor, călare şi cu o cruce de\nargint pe piept. Pe urmă, ceva mai târziu, unul din Vaideei aduse aceeaşi veste\nsosită la ei prin Mozăceni...",
  "Printre oameni se stârni o îngrijorare grea. Se vedeau pedepsiţi şi rămaşi fără\npământ, fiindcă ei n-au împlinit porunca lui vodă.\nAdevărat că n-au ştiut-o, dar acum au aflat. Mai mulţi strigară că trebuie să\nmeargă la boierul cel bătrân, să-i spuie cum a venit porunca şi că nu-l mai pot\nîngădui între ei, că nu vor să se supere regele. Alţii adăugară că trebuie să\nmeargă cu toţii, nu unii să stea ascunşi în casă până e greul, iar apoi să se îndese\nla câştig.\nCâţiva îndată pomeniră pe Filip Ilioasa, ginerele popii, care s-a codit de câte ori\nl-au chemat oamenii, dar de la arendaşul Cosma a sărit să-şi tragă acasă trei\nporci cât viţeii.\n– Hai la primărie! răcni Trifon Guju. Să-l întrebăm pe dom’ primar cum de nu\nne-a spus porunca lui vodă până azi? Porniră cu urlete de însufleţire, dar găsiră\nnumai pe secretarul Chiriţă şi un agent de percepţie, amărât şi înfricoşat, crezând\ncă au venit să-l omoare pe el, fiindcă el a umblat mai mult iarna trecută după\nbiruri. Chiriţă se încolţi cu oamenii şi mâncă la repezeală nişte pumni de la\nToader Strâmbu, care de mult îl păştea.\n– Ai dat în mine, Toadere, să ţii minte! zise tânărul Chiriţă Dumitrescu, grav şi\njignit. După crima de ieri, asta ţi-a mai lipsit!\nNu-i nimic! Ne-om răfui noi, n-ai grijă!\n– Cum să nu dau dacă tu eşti porc de câine, dom’ Chiriţă!",
  "strigă Toader rânjind. Şi am să mai dau, de nu te astâmperi!\nDacă i-ar mai fi plesnit o palmă peste obraz şi încă nu l-ar fi durut pe secretar cât\ntutuirea în faţa atâtor oameni. Nu mai spuse nimic, mulţumindu-se a întoarce\nspatele cu dispreţ. De altfel, nici ţăranii nu-l mai luară în seamă, căci primarul\nPravilă, auzind că mulţimea a dat buzna în cancelarie, sosi într-un suflet, galben,\nsperiat şi plângător:\n– Ce-i cu voi, măi creştini? Nu v-ajunge să vă războiţi cu boierii de-aţi început şi\ncu statul? Aţi nebunit, oameni buni, ori nu mai aveţi mult? Trifon Guju, însă,\nsări, înfruntându-l:\n– De ce-ai ascuns porunca lui vodă, dom’ primar? Pravilă, aflând numai acuma\ndespre ce e vorba, se scuză că el n-a primit nici o poruncă de nicăiri de alaltăieri,\ncând a plecat prefectul, că poşta nu a mai venit, iar telefonul s-a stricat tot de\natunci, fie că s-or fi tăiat firele undeva, fie din altă pricină. Trifon îi ceru, cu glas\nporuncitor, parcă el ar fi fost mai mare în sat, să trimită străjile să cheme toată\nlumea la cancelarie ca pe urmă să se ducă cu toţii la boierul cel bătrân.\n– Ba eu nici nu trimit străjile şi nici nu mă duc cu voi! zise Pravilă. Că dacă aţi\nfăcut ce-aţi făcut cum aţi vrut şi fără mine, apoi eu nu mă mai bag şi nu mă\namestec! Treaba voastră cum vă descurcaţi, că eu sunt primar şi nu mă pot lua\ndupă vorbe şi basme!\n– Ba ai să trimiţi, că, de nu, să ştii că mănânci bătaie! se răsti deodată Trifon,\nridicând pumnul.",
  "– Tu să dai în mine, măi Trifoane? Tu să-mi porunceşti mie? făcu primarul cu o\nînflăcărare mânioasă şi mândră. Ia poftim, Trifoane, dă!\nTrifon se repezi înjurând, dar ţăranii îl opriră. Urmă o hărţuială lungă, cu urlete\nşi răcnete, la care luară parte toţi câte puţin, ca să-l convingă pe primar să fie\nalături de oameni, nu împotriva lor, că nu şade bine, ameninţându-l chiar că,\naltfel, nu va fi părtaş nici la pământuri. Ion Pravilă, şi din ambiţie că o cârpă de\nom ca Trifon Guju a îndrăznit să se răstească la dânsul, şi de teamă că mâine-\npoimâine se vor întoarce lucrurile cum au fost, rămase nezdruncinat, declarând\nchiar că mai bine se lipseşte de pământ, decât să fie călcat în picioare. Trifon,\natins, sări iarăşi:\n– Matale te-ai învăţat să fii primarul boierilor, dar nouă ne trebuie primarul\nnostru, să ştii mata că nu mai merge cum a fost!\n– Poate că oamenii te-or pune pe tine primar? Iacă, să te puie!\nzise Pravilă batjocoritor.\nAtunci Trifon Guju, furios, chemă străjile şi le porunci el să meargă din casă-n\ncasă şi să strângă pe oameni la primărie.\nObservând că toată lumea era de partea lui Trifon, primarul socoti cuminte să\ntacă. Doar după ce porniră străjile, în continuarea certurilor, se lăudă că i-ar fi\nputut împiedica, dacă ar fi vrut, căci în cancelarie numai el are dreptul să dea\nporunci.",
  "Ţăranii nici nu mai plecară din curtea primăriei în aşteptarea celorlalţi. Plănuiau,\nşi strigau, şi se sfătuiau. Se înfuriau unul de la altul şi începeau să suduie ori să\nscrâşnească din dinţi. Se încurajau reciproc să nu le fie frică de nimeni, că dacă\nvodă s-a dat pe faţă de partea lor, apoi boierii nu vor mai îndrăzni să-i\nasuprească. Unii explicau că, şi de-ar veni soldaţi, cât de mulţi, n-are de ce să le\nfie frică, fiindcă soldaţii sunt tot ţărani şi nu vor trage în oameni, ba, dacă s-or\nîntărâta, vor trece şi ei de partea astălaltă şi atunci să-i vezi pe ciocoi... Se\npomenea din ce în ce mai des de boierul Miron, fără să se mai ferească nimeni.\nSe ridicau şi glasuri care-l înjurau, iar Toader Strâmbu ajunse să strige în gura\nmare:\n– Numai hoţul cel bătrân e de vină că ne-a copleşit atâta de rău sărăcia, că ceilalţi\nhoţi după dânsul s-au luat de ne-au asuprit şi ne-au flămânzit!... Dar şi când i-oi\npune mâna-n ceafă, ehehe, să te ţii, moşule, cum ţi-o fi de bine!\nAlţii erau înfricoşaţi că din pricina bătrânului vor pierde câştigurile răzmeriţei,\ncă dânsul n-are să-şi dea moşia din mână de bunăvoie şi cu sila cine să i-o\napuce?\n– Da ce, acu merge pe voia lui? se încruntară câţiva. Ce, tot el are să ne\nporuncească? D-aia a venit revoluţia, să suflăm noi în ciorba lui, ori dânsul într-a\nnoastră?\n– Lăsaţi, fraţilor, că ţâţăie sufletul într-însul şi numai să ne strâmbăm o dată la el\ncă fuge, câtu-i de bătrân, de nu-l prinzi nici cu ogarii! observă unul spân şi slab,\nstârnind râsete de mulţumire.\nTrecuseră trei ceasuri de când cancelaria şi curtea erau pline de oameni. Străjile\nse întorseseră, după ce colindaseră tot satul.",
  "Lumea însă nu se urnea, aşteptând mereu pe fruntaşi. Trifon, ca şi când el ar fi\nfost capul satului, mereu ieşea pe afară şi întreba: „N-a venit Luca Talabă, nici\nmoş Lupu, nici Marin Stan, dar Filip Ilioasa?...“ În sfârşit sosiră unul câte unul,\nparcă n-ar fi ştiut de ce sunt chemaţi. Se codiră fiecare în parte, că ei n-au ce să\nse amestece.\n– Dar la împărţirea moşiilor o să vă îmbulziţi! strigă Toader Strâmbu. Lasă, că vă\nştim noi! Aţi umblat să cumpăraţi cu bani grei Babaroaga şi nici n-aţi vrut să ne\ncunoaşteţi pe noi, sărăcimea.\nAtunci era bun pământul. Acu, pentru că se împarte la toţi, nu vă mai place.\n– Ba mie-mi place, măi Toderiţă, numai să-mi daţi! zise Marin Stan voios.\n– Apoi ţi-ai luat şi de la arendaşul Cosma ce-ai putut, dar acu te faci că nu ne\ncunoşti! vorbi Leonte Orbişor cu imputare.\n– M-a chemat cineva pe mine, Leonte? Spune tu... Apoi atunci? făcu Marin\nînţepat deodată.\n– Dar la cumpărat cine te-a chemat? Şi ai umblat cu limba scoasă! sări din nou\nToader.\nDiscuţia se înfierbânta. Mulţimea se aţâţa, socotind că bătrânii se împotrivesc\nnumai ca să încurce pe cei săraci în dobândirea pământurilor. Cu cât şovăiau mai",
  "mult, cu atât participarea lor părea oamenilor mai trebuincioasă, de teamă că\naltminteri se vor învârti lucrurile, aşa încât la împărţire vor fi daţi la o parte cei\nce n-au şi vor lua iarăşi cei înstăriţi, cum au făcut şi când au umblat să cumpere\nmoşia cucoanei... Vorbele se îngroşau şi ameninţările de sudălmi sporeau. Luca\nTalabă se înfurie că de ce-l înjură pe el, că nu e sluga nimănui. Filip Ilioasa,\njignit, vru să plece acasă, dar cineva îi pomeni de porcii arendaşului. Atunci se\nnăscu o încăierare.\nFilip, încercând să-şi facă loc de trecere, parc-ar fi rupt un zăgaz de mânie, se\npomeni deodată cu o revărsare de pumni şi ghionturi din toate părţile, care nu se\ndomoli decât când Luca strigă speriat şi dânsul:\n– Da ce, măi oameni, ne-aţi poftit aci să ne luaţi la bătaie?...\nAşa merge treaba?\n– Aşa, nea Luca! răspunse Trifon Guju dezvelindu-şi dinţii.\nCine nu pricepe de vorbă trebuie să priceapă de bătaie!",
  "3\n– N-am mai fost la Cameră poate de trei ani, dar la şedinţa de azi aş fi fost în\nstare să şi plătesc, numai să nu lipsesc! zise Roşu către Titu Herdelea, urcând\nDealul Mitropoliei şi oprinduse uneori să respire, fiind puţin astmatic. Trebuie să\nvăd schimbă rile la faţă, că prea sunt extraordinare. Ştii cum vine afacerea asta?\nEu m-am certat cu tine şi atunci, ca să-ţi fac rău ţie, dau drumul de aci, din vârful\ndealului, pe panta asta pe care, în sfârşit, am suit cu ajutorul Domnului, dau\ndrumul, zic, unei stânci formidabile să se rostogolească la vale, pentru că,\nameninţând să prăbuşească tot în calea ei, şi casa ta, şi ale altora, tu ai să te sperii\nşi îmi vei cere scuze. Tu, când vezi că eu am nebunit, vii repede: „Hai, nene, să\nne împăcăm!“ Iar eu, deşteptul, încep să strig, ca să opresc rostogolirea mai\ndeparte: „Opreşte, că ne-am împăcat! Nu mai e nevoie să distrugi!“ Tribuna\npresei era plină de astă dată, ca de altfel toate tribunele.\nO atmosferă de mare premieră la un teatru oficial. La Cameră şedinţele anunţate\npentru ora trei încep obişnuit după patru. Azi, la trei fără un sfert nu mai lipsea\ndecât noul guvern. Şi Roşu numai cu ceartă izbuti să-şi cucerească un locşor de\nşezut. Titu Herdelea rămase în picioare în fund... Incinta gemea de lume, fiindcă\nveniseră şi senatorii să asiste la spectacol. Pe toate feţele însă se citea mai multă\nspaimă decât solemnitate, încât Stan Răcaru, primul-redactor al unui ziar\nindependent şi efemer, apărut recent, zise în gura mare, desigur ca să-l audă şi\nlumea din tribunele vecine:\n– Noul guvern, dacă ar fi democrat şi într-adevăr iubitor de ţărani, cum s-a lăudat\nîn opoziţie, ar putea acuma să decreteze şi exproprierea moşiilor sau măcar s-o\nanunţe, iar ăştia de jos, cât sunt de îngroziţi de răscoala ţăranilor, ar aplauda cu\nfrenezie, pe onoarea mea!\n– Tu glumeşti, Nicule, replică reporterul Universului, dar să ştii că aşa este cum",
  "ai spus! Eu am vorbit cu mulţi deputaţi şi senatori care declară că ei primesc\norice reforme, oricât de radicale, chiar exproprierea, căci altfel nu mai e chip să\nse întoarcă la ţară, nici după potolirea tulburărilor.\n– Spun oamenii multe, dar când a trecut primejdia şi mai multe se uită! observă\nun fost deputat şi bătrân gazetar cu barbă impozantă, recoltând un succes de\nilaritate, care-i făcu atâta plăcere, că pe urmă pufni de râs toată vremea până la\nsfârşitul şedinţei, enervând lumea dimprejur.\nDeodată se făcu rumoare generală. Noul guvern intrase. Şedinţa începea. Primul-\nministru, un bătrânel gârbovit, cu glas de văduvă necăjită, începu o cuvântare\npatetică, pomenind în fiece frază de „scumpa noastră ţărişoară“, „ţărişoara\nnoastră scumpă“, „a noastră scumpă ţărişoară“, întrerupându-se deseori să-şi\nusuce lacrimile de pe obraji şi încheind cu „ţărănimea rătăcită“, „măsuri\nenergice“, şi „concursul tuturor bunilor români“. Îi răspunse fostul prim-ministru\nşi actualul şef al majorităţii parlamentare, un bătrân mai arătos şi cu barba albă,\ngângăvind de asemenea fraze despre „ţărişoara noastră“ şi făgăduind noului\nguvern concursul necondiţ ionat al vechiului parlament. Atunci noul prim-\nministru se duse la fostul prim-ministru la tribună, îi strânse amândouă mâinile şi\napoi se sărutară pe amândoi obrajii. Deputaţii şi senatorii, împreună cu publicul\ndin tribune, acompaniară cu un uragan de aplauze scena aceasta de înfrăţire\npatriotică. Mulţi ochi se umplură de lacrimi şi o duioşie înfioră chiar inimile cele\nmai rezistente. Numai prim-redactorul independent de adineaori nu-şi ţinu gura\nşi spuse în tribuna presei:\n– Pupăturile astea o să usture teribil spinarea ţăranilor!\nAtunci Max Streşin, vechi redactor la Glasul poporului, oficiosul noului guvern,\nnu se putu stăpâni şi izbucni indignat:",
  "– Nu-ţi permit, domnule, să tulburi asemenea momente înălţătoare prin glume\ninsipide, bune numai pentru presa dumneavoastră jidovească!\nStan Răcaru replică cu sânge rece:\n– Ascultă, băiete! Cu indignarea ta patriotică eu fac ceva, căci se ştie cât e de\ndezinteresată, dar ce-oi fi având cu presa jidovească tocmai tu, care, de, eşti niţel\ncam jidov de-acasă? Streşin mai bolborosi câteva cuvinte de revoltă şi, profitând\nde un nou ropot de aplauze, părăsi ţanţoş tribuna presei. În răstimp, în incintă\nmanifestaţiile de entuziasm continuau, susţinute viguros de publicul spectator,\ndeoarece, după îmbrăţişarea şefilor, membrii noului guvern s-au coborât să\nstrângă mâinile membrilor vechiului guvern şi altor fruntaşi, fiecare acoladă\nfiind pecetluită cu urale şi aplauze cu atât mai prelungite, cu cât cei ce îşi\nîmpreunau emoţiile îmbrăţişării fuseseră până ieri cei mai vajnici duşmani,\nocărându-se şi înjurându-se mai fără cruţare.\nÎn atmosfera de concordie duioasă fură apoi votate cu aclamaţii proiectele de legi\nale noului guvern, toate privind restabilirea ordinii şi, în primul rând, autorizaţia\nde a decreta starea de asediu unde va fi trebuinţă.\n– Asta-i, fraţilor! mormăi Stan Răcaru cu ironia-i mult gustată de confraţi. Ce-mi\numblaţi mie cu mofturi şi acadele patriotice!\nCă doar noi suntem stăpânii!\nRoşu, care nu scosese nici un cuvânt, zâmbi acum sarcastic şi se întoarse după\nTitu Herdelea. Tânărul dispăruse. Zărise pe doamna Gogu Ionescu şi ieşise s-o\naştepte. Vroia să le spuie că Grigore Iuga, care pleacă mâine dimineaţă în Argeş,",
  "cu noul prefect Baloleanu, l-a rugat cu multă insistenţă să-l însoţească şi el, să nu\nfie acum singur la Amara, unde nu ştie ce va găsi. El, deşi n-ar fi momentul să\nlipsească de la gazetă, nu poate refuza pe Iuga şi trebuie să meargă. Dacă s-a dus\npentru distracţie odinioară, cu atât mai mult e obligat să fie lângă Iuga acuma,\ncând s-ar putea să-i fie folositor într-un fel sau altul.\nGogu urcă să ia pe Eugenia înainte de sfârşitul şedinţei şi găsi pe coridor, la uşa\ntribunei, pe Titu. Trebuind să aştepte câteva minute, Gogu Ionescu profită să\nspuie tânărului Herdelea, întrascuns de Eugenia, pe care nu mai voia s-o\namărască, fiind şi aşa destul de îngrozită, că un deputat piteştean i-a comunicat\nadineaori lucruri foarte grave despre caracterul ce l-au luat tulburările în sudul\nArgeşului. Nu se ştie încă nimic precis, căci legături directe nu mai sunt de vreo\ndouă zile între Piteşti şi părţile de jos ale judeţului, dar se zvoneşte că s-ar fi\nsăvârşit şi omoruri.\n– Acuma închipuieşte-ţi inima mea, dragă Herdelea! zise Gogu. Nadina în\nmijlocul revoltaţilor care comit asasinate! Ce-o fi cu ea, a izbutit să fugă, a\nîncăput pe mâinile ţăranilor? Bietul tata îşi muşcă mâinile de desperare, că n-a\noprit-o. Cum e bolnav şi bătrân, şi cu slăbiciunea lui pentru Nadina, cred că s-ar\nprăpădi dacă ar afla că i s-a întâmplat ceva. În sfârşit, o tragedie întreagă!...\nSă dea Dumnezeu să se potolească lucrurile, dar eu ştiu că nu mai vreau să aud\nde moşie şi de ţărani, măcar să trăiesc cât bolovanii. Sunt în stare să şi dăruiesc\nLespezii, şi să scap. Cât am îndurat noi zilele astea, nu doresc nici duşmanilor\nmei!\nEugenia era mişcată de solemnitatea şedinţei. Ea sfătui pe Titu, secondată fără\nconvingere de Gogu, să nu se ducă la ţară, să nu păţească şi el ca Nadina, mai\nales că armata poate să tragă şi să se întâmple cine ştie ce bătălii sângeroase.\nTânărul Herdelea răspunse cu o modestie de erou pornind la război:",
  "– O, doamnă, de mine n-ar fi nici o pagubă!",
  "4\nDe-abia când soarele se apropia de asfinţit, mulţimea izbuti să se urnească de la\nprimărie, în jos, spre curtea Iuga, sporovăind şi gâlcevind, parc-ar fi mers la\nnuntă. Cât s-au tot certat mai mult s-au întărâtat, încât acuma toţi erau\nînfierbântaţi. La gălăgie se adunaseră şi copiii să caşte gura.\n– Măi nea Cristache, ia mai lasă tejgheaua! strigă Trifon în fruntea mulţimii,\ntrecând pe la cârciumă şi văzând pe Busuioc în uşă. Că ori eşti de-al nostru, ori\nde-al altora, ca să ştim şi să te însemnăm pe răboj!\n– Iacă viu, măi frate Trifoane! răspunse cârciumarul grăbit şi înfricoşat. Se poate\nsă lipsesc eu când e tot satul?... Măi muiere!\nadăugă apoi înăuntru. Auzi tu? Ieşi şi stai în prăvălie, că eu mă duc cu oamenii!\nDinăuntru, glasul femeii boscorodi ceva, dar Cristea Busuioc se amestecă în\nmulţime, cu o mutră veselă, potrivită împrejurărilor.\nInima îi veni puţin la loc observând printre oameni şi pe fruntaşii satului şi chiar\npe primarul Pravilă.\n– Aşa, da, fraţilor! făcu cârciumarul către cei dimprejurul său.",
  "Dacă ne ţinem de mână cu toţii, nu mai poate să ne înfrunte nimeni!\nMiron Iuga ştia de întrunirea sătenilor şi de pregătirile lor împotriva lui.\nIsbăşescu, care până azi nu scosese nasul din registre, socotind că pe dânsul nu-l\ninteresează controversele dintre proprietari şi săteni, el fiind un simplu negustor\nde cifre, fu cuprins de groază când logofătul Bumbu îi spusese, mai mult în\nglumă, că ţăranii tocmai pe el îl urăsc mai tare din pricina catastifelor cu datoriile\nşi evidenţele învoielilor. Astfel de azidimineaţă, îndată ce auzea vreun zvon de\npe la argaţi sau alţi oameni umblători pe la curte, se ducea repede să-i comunice\nbătrânului Miron, adăugând mereu că părerea lui ar fi să profite de ezitările\nţăranilor şi să părăsească Amara cât mai e timp, căci orice rezistenţă ar fi inutilă\nfaţă de starea spiritelor prea încărcate.\nMiron Iuga asculta, dar se făcea că nu aude poveţele contabilului.\nNumai când Isbăşescu îşi permise să insiste, bătrânul se enervă puţin şi-l\nadmonestă să-şi caute de registrele lui şi să-l scutească de poveţe.\n– Vin ţăranii, coane Miroane! strigă în cele din urmă Isbăşescu desperat,\nnăvălind în apartamentul stăpânului. E tot satul, cucoane!...\nE prăpăd mare!... Doamne, Doamne, cum nu m-aţi ascultat şi pe mine!\n– Ia mai închide gura şi nu mi te prăpădi cu firea! zise liniştit bătrânul Iuga.\nLasă-i să vie! Bine că vin, ca să ne lămurim!",
  "Isbăşescu se hotărâse să rămâie cam primprejurul boierului.\nCe-o păţi boierul, să păţească şi el, îşi zicea, în speranţa că boierul, fiind foarte\nrespectat de oameni, nu va păţi nimic şi prin urmare nici dânsul.\n– Ce faceţi, cucoane? întrebă contabilul iar, observând că bătrânul se plimbă prin\nodaie cu mâinile la spate. Nu ieşiţi înaintea lor, să nu dea cumva buzna aici,\npeste dumneavoastră? Miron Iuga îşi continuă plimbarea fără a-i răspunde,\nmormăind numai în sine vorbe neînţelese. În realitate nici el nu ştia ce să facă cu\noamenii aceştia care, numai în câteva zile, au ajuns să dărâme toate zăgazurile\nautorităţii şi, dintr-un sat organizat, să se transforme într-o turmă inconştientă,\ntrasă şi împinsă de pofte primitive după bătaia vânturilor. Fireşte, alungarea\njandarmilor, incendiile, devastările şi toate destrăbălările ultimelor zile au fost\nnumai concluzia inerentă a unor permanente abdicări ale autorităţii, provocate de\nnedestoinicia guvernanţilor şi de demoralizarea lor sistematică prin promisiunile\nînşelătoare ale demagogilor, care toate au încurajat naşterea şi propagarea\nspiritului de nemulţumire întâi şi în sfârşit de răzvrătire în sufletul simplist al\nţăranului.\nPornirile anarhice trebuiesc curmate în primul moment, când sunt în germene.\nAtunci e suficientă persuasiunea energică. După ce au prins rădăcini şi au\nînceput să se manifeste, numai forţa brutală le mai poate stăvili distrugerile. Îşi\ndădea deci perfect seama că dânsul singur nu mai poate lupta cu mulţimea care\nşi-a pierdut cumpătul. Dar nici nu putea dezerta de la datoria de a-şi apăra\npământul. Simpla-i prezenţă, prin prestigiul persoanei sale, constituia o piedică\nîn dezlănţuirea anarhiei complete. Ţăranul are instinctul respectului de bătrâni şi\nfruntaşi, cu atât mai mult de stăpânul din moşi-strămoşi. Unde şi cât va fi prezent\ndânsul, oamenii se vor sfii a trece la prădăciuni. Au pus foc la Ruginoasa, fiindcă\nel nu era acolo... Desigur, mai ales după incendierea conacului din vecini al lui\nCosma Buruiană, chibzuind azi-noapte îndelung, şi-a pus întrebarea dacă totuşi\nn-ar fi mai înţelept să se retragă deocamdată până ce vor interveni forţele care să\ndezmeticească pe nebuni? A înfrunta o ceată de răzvrătiţi care şi-au pierdut\njudecata nu e oare şi din parte-i o nebunie, când nu se bazează pe altă armă decât",
  "teama şi ruşinea ce poate să le inspire persoana lui? Şi în clipa când zăgazul\nrespectului s-ar rupe, n-ar fi socotită prezenţa lui ca o sfidare, aţâţând mai\nviolente dezlănţuiri de furie?... Şi-a întrerupt întrebările atunci, fiindcă i s-au\npărut primele simptome ale laşităţii. Numai laşitatea scormoneşte după\nargumente şi considerente care s-o justifice. Ce va fi, se va vedea atunci când va\nfi să fie...\nAcuma Miron, plimbându-se prin odaie, auzea afară glasurile care-i spuneau că a\nsosit momentul hotărâtor. Lângă o fereastră, Isbăşescu privea înfrigurat, cu\ninterjecţii de spaimă. Îşi zicea că ar trebui să iasă, să-i întâmpine, dar amâna\nmereu, parcă fiece minut de întârziere ar fi fost un câştig pentru dânsul.\nAfară, zgomotul de paşi şi de glasuri se înteţea. Mulţimea se revărsase din uliţă\nîn ograda şi în parcul conacului ca un râu care şi-a schimbat brusc albia. Pe aleea\nprunduită şi curăţită de curând, ţăranii se îmbulzeau şi se fereau să nu calce pe\nmarginile cu firicele de iarbă de-abia încolţită. Ici-colo câte-un glas dojenea:\n– Fereşte, măi creştine, nu strica iarba, că-i păcat de muncă!\nDe altfel, gălăgia mai contenise, ca şi când le-ar fi fost ruşine şi s-ar fi simţit\nvinovaţi că au intrat prin parc, pe unde ţăranii n-aveau voie să umble. Numai\nlângă rondul din faţa castelului Trifon Guju îndrăzni să chiuiască gros şi prelung,\nparc-ar fi vrut să-şi încerce curajul şi să spargă liniştea care-i amorţea pe toţi...\nCei mai mulţi, intraţi pe dincolo, prin curtea conacului, erau mai gălăgioşi.\nDinaintea lor porumbeii se ridicară în văzduh, iar orătăniile se împrăştiară\norăcăind speriate. De prin grajduri şi acareturi apăreau slujitori şi argaţi de toate\nfelurile, privind cu o curiozitate copilărească sosirea satului, râzând, schimbând\nglume, parc-ar fi venit la clacă cu lăutari. Numai bătrânul Ichim se uita mirat şi\nnedumerit. Logofătul Bumbu se oprise, cu tremurături în genunchi şi cu o",
  "înfăţişare resemnată, lângă uşa locuinţei sale, în fund, în vreme ce nevastă-sa\ndârdâia înăuntru, pândind de după perdea.\n– Aţi venit, aţi venit? întrebă prosteşte logofătul când oamenii din capul cetei\najunseră lângă dânsul. Auzind că alţii au intrat prin parc, trecu şi el dincolo,\nparcă s-ar fi supărat că au îndrăznit să intre pe acolo şi ar fi vrut să-i alunge.\nCurtea interioară dintre castel şi conacul vechi era plină de ţărani. Logofătul, mai\nzăpăcit, aruncă câte o vorbă bună când unuia, când altuia, iar pe urmă se proţăpi\nîn dreptul uşii, între doi stâlpi ai cerdacului, parcă s-ar fi pregătit să oprească\nlumea de-a năvăli asupra stăpânului său, dar cu faţa mereu umezită de un surâs\nsortit să-i ascundă frica şi să-i câştige bunăvoinţa tuturor.\nÎnmulţindu-se mereu, oamenii se îmbulzeau şi vacarmul creştea. Unele glasuri\nînţepau şi pe logofătul zâmbitor care, când înţelese, făcu vinovat:\n– Ce-i, băieţi? Ce vreţi voi?... Spuneţi-mi mie că...\nRâsete batjocoritoare şi câteva huiduieli îi acoperiră vorbele.\nBumbu se fâstâci complet. Deodată Lupu Chiriţoiu care, fără să vrea, fusese\nîmpins aproape în faţă, strigă:\n– Du-te, omule, nu mai sta, şi spune boierului să iasă până afară, c-a venit satul!\n– Iacă mă duc, mă duc! bolborosi Leonte Bumbu, dezmeticindu-se şi repezindu-\nse în casă.",
  "Bătu la uşa bătrânului Miron şi, fără a mai aştepta răspuns, intră:\n– Poftiţi, conaşule, c-a venit satul!\nMiron Iuga se întoarse, parcă vestea l-ar fi surprins, cu toate că de câteva minute\nauzea de afară murmurul de oameni din ce în ce mai neliniştitor. Se uită un\nmoment în ochii logofătului:\n– Bine, Leonte!... Să mergem să vedem ce mai pofteşte satul!\nÎşi luă de pe o mobilă căciuliţa ce o purta obişnuit prin curte, şi-o potrivi bine pe\ncap şi păşi spre uşă. Bumbu îl opri o clipă, apucă din cuierul de lângă uşă o haină\nscurtă de piele căptuşită cu blană şi i-o ţinu s-o îmbrace, bâiguind supus:\n– E cam răcoare, conaşule, şi puteţi răci dacă...\n– Ce dracu mă mai întorseşi din cale! mormăi Miron, îmbrăcând totuşi haina şi\nîncheind cu atenţie toţi nasturii, parc-ar fi plecat la drum lung.\nIsbăşescu, stană de piatră lângă fereastră, nu se clintise nici când a intrat\nlogofătul. Văzând pregătirea de ieşire a boierului, i-a venit inspiraţia să rămâie el\nmai bine pe loc. E mai prudent pentru orice eventualitate. De ce să se expuie de\nprisos el, care, în fond, e un biet proletar aflat în situaţia dramatică de-a fi urât de\nnişte oameni la fel de săraci şi de oropsiţi? Leonte Bumbu, urmând pe Miron, îi\nfăcu o întrebare mută: „nu vii?“ Mut răspunse şi Isbăşescu: „nu“.",
  "Apariţia bătrânului Miron Iuga în cerdac stinse subit toate glasurile. Câteva\ncăciuli şi pălării se ridicară instinctiv. În marginea cerdacului, la nivelul\noamenilor, Iuga se opri. Dintr-o singură ochire observă că ţăranii au cuprins toată\nîmprejurimea conacului până la castelul lui Grigoriţă şi toată ograda argaţilor.\nSoarele coborâse spre asfinţit în spatele caselor, adumbrind cerdacul şi\nînsângerând sutele de capete cu privirile strâmbate de puterea luminii.\n– Văd că într-adevăr aţi venit tot satul, cu căţel, cu purcel! zise Miron calm,\ncercetând feţele, parc-ar fi vrut să vadă cine lipseşte.\n– De, cucoane! răspunseră câteva glasuri nesigure, între care bătrânul Iuga\nrecunoscu pe al lui Ignat Cercel, zărindu-i chiar mutra plângăreaţă undeva, fără\nsă-l intereseze însă, ci numai ca o fulgerare a conştiinţei.\nTrecură câteva clipe. Pauza păru tuturor nesfârşit de lungă. Pe urmă, brusc,\nMiron Iuga strigă poruncitor:\n– Cine v-a chemat pe voi aci, să-mi stricaţi straturile, şi rondurile, şi potecile la\ncare am muncit din greu cu oamenii?...\nCine v-a dat voie?... Adică dincolo, în curte, nu puteaţi aştepta? Acolo nu mai e\nbine? V-aţi boierit, ai, de când umblaţi cu revoluţia şi cu blestemăţiile? Vorbind,\nse aprindea şi nu se mai putea domina, deşi îşi dădea seama că merge prea\ndeparte şi riscă să provoace tocmai efectul contrar celui scontat. Într-adevăr,\ncineva îl întrerupse obraznic:",
  "– Da ce, noi am venit să ne probozeşti matale ori să te probozim noi pe mata?\nMiron Iuga ezită o fracţiune de clipă dacă să reţină obrăznicia ori să n-o audă.\nContinuă cu acelaşi glas:\n– La mine nu merge cu boieria, băieţi, că eu muncesc ca şi voi şi cu voi\nîmpreună, aşa că noi putem vorbi, ca totdeauna, şi dincolo, între noi, nu aici\nunde e loc de odihnă... Dar acuma, dac-aţi venit, nu face nimic... Aide, să vă aud\ndurerile!\nAtunci ieşi în faţă obraznic, cu căciula pe ceafă, Trifon Guju:\n– Cucoane, s-au dus vremurile alea... Mata n-ai auzit porunca lui vodă, ori nu\nvrei s-o asculţi? Bătrânul Iuga făcu o sforţare cumplită să nu-l plesnească\nimediat peste ochi, în loc de orice alt răspuns. Îl ştia pe Trifon leneş şi rău, deci\ndintre ţăranii cu care dânsul nici nu obişnuia să stea de vorbă.\nCa şi când nici nu l-ar fi auzit, Miron întoarse capul să întrebe pe alţii despre ce\nanume poruncă e vorba. Isbăşescu îl pusese în curent de ieri, dar credea că e bine\nsă se facă a n-o cunoaşte. Câţiva oameni de treabă se grăbiră să-i explice cum şi\nce s-a aflat. Boierul asculta liniştit şi se pregătea să vorbească. Trifon întrerupse\ndin nou, mai provocator, jignit că nu l-a întrebat pe el:\n– Stai, cucoane, să te lămuresc eu, că dânşii sunt proşti şi nu...\n– Eu cu oameni necuviincioşi şi fără obraz nu vorbesc, zise bătrânul Miron,\nmăsurându-l cu dispreţ, şi apoi urmă către ceilalţi: Spune tu, Profire, vasăzică...",
  "Ascultând spusele încurcate ale celor întrebaţi, Miron Iuga simţea cum i se urcă\ntot sângele în obraz. Îndrăzneala lui Trifon îi fierbea creierii, oricât se sforţa să se\ncalmeze şi oricât îşi dădea seama că ticălosul înadins caută să-l scoată din sărite\nca astfel să aţâţe pe ceilalţi. În acelaşi timp şi Trifon Guju se socotea umilit că\nboierul nu-l lăsa pe el să explice, deşi el s-a străduit mai mult de i-a ridicat şi i-a\nadus pe toţi aci. Cum şi mulţi alţii păreau a fi de partea lui, bombănind că de ce\nsă-l bruftuluiască boierul şi nici nu-i dă voie să vorbească, Trifon mai rău se\numfla şi se înfuria.\nÎn sfârşit, bătrânul Iuga nu mai avu putere să asculte bâiguielile cu porunca\nregelui şi, tăindu-le vorba cu mâna, întoarse faţa spre mulţimea ce începuse a\nprinde glas:\n– Apoi după basme d-astea vă luaţi voi, măi băieţi, şi daţi buzna aci de-mi călcaţi\nşi-mi stricaţi grădina? Şi veniţi claie peste grămadă, oameni în toată firea, adică\nsă mă speriaţi pe mine, ori ce?... Ei, ruşine să vă fie! Şi mai ales vouă, care eraţi\noameni de omenie şi v-am cinstit! Uite, primarul satului! Frumos îţi şade, n-am\nce zice! În loc tu să potoleşti pe cei smintiţi şi fără chibzuială, te bagi între ei la\nrăzmeriţă... Halal de aşa primar!\n– Să ne iertaţi, cucoane, dar dacă ne-a luat satul noi ce putem face? boscorodi\nPravilă umil şi plecat.\n– Şi tu, Luca! urmă Miron înflăcărându-se mereu. Şi tu, Lupule, om bătrân, cu\nplete cărunte, mai mare ca mine, între neisprăviţii ca alde Trifon! Ei, măi\ncreştini, mi-e silă de voi!\nVorbind îi trecea neîncetat prin minte că şi-a pierdut cumpătul, dar nu se mai\nputea opri, întocmai ca alergătorul, care din greşeală şi-a luat vânt pe o coastă\npiezişă şi e dus la vale irezistibil, deşi ştie că se apropie de o prăpastie. Efectul",
  "dojanei de altminteri îl încuraja să continue. Gloata de ţărani amuţea pe măsură\nce glasul lui se înăsprea şi biciuia. Parcă instinctul de frică şi supunere s-ar fi\nredeşteptat brusc în sufletele tuturor, oamenii clătinau din cap îngrijoraţi sau\nmurmurau scuze monosilabice.\nPe când cuvintele bătrânului Iuga şerpuiau ameninţător peste capetele mulţimii\nsurprinse, ca pleasna unui bici în mâna îmblânzitorului, gata să se abată în fiece\nmoment, Trifon Guju îşi legănă deodată trupul, parcă şi-ar fi strâns mijlocul cu o\ncurea, şi izbucni cu glas spart:\n– Ia stai, cucoane, că noi nu ne-am sculat de florile mărului...\nGlasul lui se încurcă şi se ciocni în văzduh cu glasul bătrânului Miron Iuga. O\nclipă glasul lui Iuga, surprins, se înecă. Dar imediat se ridică cu o furie nouă,\npornită parcă să ardă tot în calea ei:\n– Tu să taci, ticălosule!... Să taci, tâlharule!... Să taci!... Să taci!...\nCu ochii bulbucaţi, cu o spumă subţire în colţurile gurii, Miron Iuga răcnea\nscuturând pumnul spre Trifon Guju care însă, după o secundă de şovăire, îi\nînfruntă privirea cu un rânjet obraznic. Apoi, fiindcă boierul nu mai contenea cu\n„să taci“, deşi abia mai hârâia de oboseală, Trifon strigă gros şi sfidător:\n– Da de ce să tac?... Iacă, nu vreau să tac!... Ai să-mi porunceşti dumneata? Ce,\nsunt sluga dumitale? Miron Iuga nu mai vedea, dar fiece cuvânt îi plesnea obrajii\nde-i ţiuiau urechile. Continuă cu aceeaşi mânie:",
  "– Să taci... şi să ieşi îndată din curtea mea!... Ieşi afară, ticălosule! Acu să ieşi,\nhoţule, că altfel!...\nTrifon Guju îşi răsfiră picioarele şi întinse genunchii, ca să se înfigă mai puternic\npe loc, răspunzând în acelaşi timp mai dârz şi încruntat:\n– Uite că nu ies, cucoane! Nu vreau să ies!... Că nici nu mai e curtea dumitale şi\nnici n-am poftă să ies, uite-aşa!\n– Nu ieşi?... Din ograda mea?... Să mă înfrunţi tu pe mine?...\nEi, stai atunci că te învăţ eu pe tine omenie, tâlharule!\nVocea bătrânului Iuga se schimbase şi se înmuiase. Intră repede în casă. La fiece\npas îşi zicea că trebuie să se calmeze. Îi tremurau însă şi mâinile, şi genunchii,\nnumai în inimă îi bătea un ciocan cu lovituri asurzitoare. În camera de culcare,\ndeasupra patului, atârna o puşcă de vânătoare, veşnic încărcată. O smuci din cui.\nAfară toate limbile se dezlegară. Numai Luca Talabă îi strigă lui Trifon că nu\nface bine împungându-se cu boierul cel bătrân.\nDin toate părţile se ridicau în schimb aprobări gălăgioase:\n– Bine făcuşi, Trifonică!... Nu te lăsa!... De ce să-l asuprească şi să-l\nbatjocorească?... Trebuia să-i pui mâna-n beregată şi...",
  "Un glas subţire strigă, mai departe, stârnind veselie împrejur:\n– S-a încins moşul, fraţilor, nu-i fie de deochi!\nIgnat Cercel bâlbâi îngrijorat:\n– Ia vezi, Trifoane, să nu te pomeneşti cu boierul că te...\nCând reapăru Miron Iuga cu puşca în mână şi cu ochii umflaţi şi roşii ca cepele,\nfu întâmpinat cu un murmur de mirare şi de nemulţumire. Bătrânul se opri la trei\npaşi de Trifon Guju, unde fusese adineaori, şi porunci fără să mai ţipe, dar mai\napăsat şi cu o voce grea de energie:\n– Imediat să ieşi de aici, hoţule, ori de unde nu, o să ieşi pe targă!\n– I-ascultă, boierule, nu vreau să ies, ai înţeles?... strigă întărâtat Trifon. Şi\nîncearcă numai să... c-apoi vezi dumneata pe dracu, cât oi fi de boier, că doar...\nNu apucă să isprăvească. Iuga ridicase arma la ochi după primele lui cuvinte.\nRăsunară două detunături, una după alta, atât de apropiate parcă a doua ar fi fost\necoul celei dintâi. Faţa lui Trifon Guju, cu gura largă de vorbe, primind\ndescărcăturile în plin, se ciurui brusc ca de vărsat negru. Ochii mici avură o\nclipire mirată. Se prăvăli ca un sac greu.",
  "– Tâlharule! mormăi Miron Iuga, văzându-l cum se frânge cu o satisfacţie care-i\nîngrăşa inima.\nCând răsunară împuşcăturile, câţiva oameni de pe lângă Trifon îşi feriră capetele,\nretrăgându-se cu spaimă peste cei dinapoia lor.\nŢipete diverse ţâşniră într-o îmbrânceală generală. Printre glasurile speriate însă\nporniră deodată înjurături şi ameninţări. Toader Strâmbu, la câţiva paşi, răbufni\ncu o mutră roşie de ură:\n– Ce, boierule, vrei să ne omori? În aceeaşi clipă mişcarea mulţimii se învolbură.\nDeasupra lui Trifon se aplecaseră câţiva să-l sprijine. Oamenii se îmbulzeau\nvalvârtej, într-o înnebunire subită. Pe când rostea Toader Strâmbu întrebarea, un\nbăţ de rădăcină cu măciuca cât un pumn de copil se înălţă în aer lângă Miron\nIuga. Măciuca îl lovi în cap cu atâta sete, că se auzi împrejur un pârâit. Căciuliţa\nboierului se turtise în creştet.\n– Cum îndrăzneşti, hoţule, să ridi...? începu Miron fără să mai poată sfârşi.\nZeci de alte beţe se agitau, izbind la întrecere într-o vălmăşeală furioasă.\nBătrânul Miron Iuga, fără cunoştinţă, cu ţeasta zdrobită, rămase în picioare în\nmijlocul ţăranilor care, îndesându-se să-l lovească, parcă-l sprijineau să nu cadă.\nCerdacul deschis cu stâlpii pătraţi se umplu de oameni care izbeau în dreapta şi\nîn stânga, în neştire, parcă pretutindeni şi chiar în aer ar fi fost numai duşmani.\nGeamurile ferestrelor ţipau strident, sfărâmându-se. Mulţimea, frământată ca o\nbaltă răscolită de o furtună năprasnică, se îndoia când încoace, când încolo,\ncăutând parcă să-şi descarce mai repede furia ce o sugruma.",
  "Urletele pe toate glasurile, înjurăturile îmbălate se încrucişau într-un vuiet\nprelung, care înăbuşea strigătele desperate ale celor câteva slujitoare de la curte...\nÎn izbucnirea de furie, descătuşată într-o singură clipire, ca un trăsnet clocit mult\nîntre nori şi căzut fără obişnuitele tunete şi fulgere pregătitoare, ţăranii se\nnăpustiră şi asupra argaţilor, în vreme ce logofătul Bumbu, deşi aflat lângă\nbătrânul boier, a scăpat numai cu îmbrânceli, parcă, în toiul vijeliei, nimeni nu l-\nar fi recunoscut.\nDupă numai câteva clipe, cei ce se oţărau împrejurul bătrânului Iuga îl părăsiră\nunul câte unul, răcoriţi sau flămânzi de alte fapte.\nFără sprijinul ţăranilor, Miron Iuga se prăbuşi cu faţa-n jos, scormonind\npământul şi mirosindu-i mai lacom ca totdeauna aroma dulce-amară, pentru\nultima oară. Nimeni nu se mai sinchisea de dânsul. Ţăranii, îmbrâncindu-se fără\nodihnă, treceau peste trupul lui, îl călcau în picioare, apăsându-l şi frământându-l\ncu pământul în care îşi înfipsese din viaţă toate rădăcinile.",
  "5\n– Petrică, sai că oamenii au omorât pe boierul cel bătrân!\nstrigă în gura mare Marioara, năvălind în ogradă. Vino, Petrică, degrabă, să nu se\napuce de vreo poznă şi mai mare!\nPetre Petre isprăvise poarta şi ciocănea în fundul bătăturii, la grajd, numai ca să\naibă de lucru şi să nu fie mânat a se mai amesteca în nimica. A auzit de la maică-\nsa Smaranda că satul a pornit la curtea boierului cel mare şi l-a ispitit un moment\nsă meargă şi el, nu să strice ori să aţâţe, ci dimpotrivă să oprească ce s-ar putea\nsă facă alde Toader Strâmbu şi alţii de teapa lui.\nDar s-a încăpăţânat să rămâie acasă, ca şi când ar fi vrut să-şi rumege mai\nîndelung durerea ce-i clocea în inimă, precum şi pentru că socotea peste putinţă\nca oamenii să îndrăznească a se atinge de boierul Miron, chiar ducându-se la\ndânsul cu răzmeriţa.\n– Vai de mine şi de mine! făcu deodată Petre, parcă l-ar fi lovit în moalele\ncapului.\nNici nu se uită la Marioara, cu toate că o iubea şi avea planul să facă nunta după\nPaşti. I se părea străină, şi necunoscută, şi indiferentă. Numai glasul ei îi\nzbârnâia în urechi urât ca niciodată.",
  "Fără altă vorbă îşi curmă lucrul şi porni grăbit, aproape fugind.\nMarioara îl urma ca un căţel şi-i povestea gâfâind întâmplările de la curte. Petre\no auzea din urmă şi cuvintele ei parcă-l împingeau înainte. Îşi zicea, totuşi, în\nacelaşi timp, că se duce degeaba, căci el singur n-are să se poată lupta cu tot\nsatul şi nici să oprească pe oameni de-a se răcori.\nDe departe curtea Iuga vuia de gălăgie. Petre îşi iuţi mai mult mersul. Era fără\nsuman, ca la muncă, şi avea în mână barda cu care cioplise şi pe care a luat-o\nfără să-şi dea seama, ca un băţ când pleci la drum.\nÎn ograda cea mare a conacului, oamenii alergau de ici-colo năuciţi, cu feţele\naprinse, vociferând şi neştiind ce să facă. Unii se hărţuiau cu argaţii, alţii se\ncertau între dânşii din senin, gata să se ia de piept. La fântână câţiva îngrijeau pe\nTrifon Guju, care gemea. Petre aruncă o privire, dar nu se opri. La uşa locuinţei\nlui Leonte Bumbu se grămădeau unii cu răcnete ameninţătoare pe care însă le\nîntreceau ţipetele nevestei logofătului, dinăuntru.\nAlături, în cancelarie, se învârteau mai mulţi, spărgând ce le cădea în cale şi\nrăzboindu-se mai ales cu registrele în care erau însemnate învoielile şi datoriile\noamenilor.\nPetre trecu în curtea cealaltă. Între cele două clădiri înghesuiala era mai mare.\nMulţimea se frământa în acelaşi loc, aşteptând parcă o poruncă sau măcar un\nsemn.\n– Unde-i boierul cel bătrân? întrebă Petre într-un grup de mânioşi.",
  "– Adineaori l-au dus în casă, răspunse totuşi un glas.\nFlăcăul nu recunoscu nici pe cel ce-i răspunse, nici pe ceilalţi, parc-ar fi fost din\naltă lume. Intră în conacul vechi. În cerdac se rărise lumea. Geamurile sparte\ncăscau guri negre în pereţi. Pe uşile deschise larg unii intrau şi alţii ieşeau, ca la\nmoară. În a treia odaie erau câţiva oameni tăcuţi, cu capetele goale. Aici se\nplimbase adineaori Miron Iuga, cu mâinile la spate. Acuma zăcea întins, cu\nmâinile pe piept, pe canapeaua dintre două ferestre. Hainele îi erau mânjite de\npământ, iar pe faţă parcă purta o mască de lut.\nBătrânul vizitiu Ichim l-a cules dintre picioarele ţăranilor, bucătăreasa Profira a\naşternut cearşaful alb pe canapea şi i-a aprins la căpătâi o lumânare a cărei\nflacără se perpelea între ferestrele sfărâmate. Profira se trudea să curăţe puţin\npământul de pe hainele şi figura mortului. Primarul Ion Pravilă, aflat acolo\nprintre alţi oameni, îi zise domol:\n– Lasă, muiere, lasă-l să se odihnească aşa cum a orânduit Dumnezeu...\nVoia să spună că până va veni vreo anchetă care să stabilească împrejurările\nmorţii, dar nu îndrăznea.\nPetre privea lung faţa noroită a bătrânului boier. Vedea pe obrazul stâng o dâră\nde sânge năclăit cu humă, ca o panglică de catifea neagră ieşită de sub căciula\nturtită. Tresări când auzi glasul primarului cu o imputare ascunsă:\n– Mi se pare că nu fuseşi aci, Petrică?",
  "– Bine că n-am fost, Doamne iartă-mă! bâigui flăcăul. Că ce-o mai ieşi din toate\nastea, numai Cel-de-sus poate să ştie!\n– De, se vede că ne-a fost nouă scris să...\nPravilă iar nu cuteză să sfârşească. De altfel, Ichim îi luă vorba din gură:\n– Du-te tu, Petrică băiete, că pe tine poate să te asculte, şi nu lăsa să mai\njefuiască şi să strice, că-i destul cât au făcut şi ce-au făcut! De-aia am şi trimis pe\nMarioara după tine... Aide, du-te, că şi boierii ţi-au făcut bine şi te-au ajutat când\nai fost la necaz!\nPetre mormăi întunecat:\n– Multora le-a făcut bine, şi uite răsplata!\n– Şi dumnealui a fost prea proclet şi iute, Dumnezeu să-l ierte!\nfăcu atunci Luca Talabă foarte blând.\nTăcură toţi un răstimp. Apoi Petre, luându-şi seama, rosti aspru:",
  "– Care n-aveţi treabă aici să faceţi bine să ieşiţi afară!\nNu mai aşteptă să vază dacă l-au ascultat, ca şi când ar fi fost sigur că aşa va fi.\nŞi în curând mortul rămase numai cu Ichim, cu Profira şi cu Marioara să-l\nprivegheze.\nPetre, cu acelaşi glas hotărât, cărăbăni pe toţi ţăranii care mai rătăceau prin casă.\nCând ajunse în cerdac, se întâlni cu o ceată care nu se îndura să plece cu mâna\ngoală. Se înfurie:\n– Ce, voi nu înţelegeţi de vorbă bună, că-i mortul în casă? Nu v-ajunge că l-aţi\nomorât, nici să se odihnească nu vreţi să-l lăsaţi în pace? În vreme ce oamenii se\nretrăgeau bombănind, Petre observă că alţii se îmbulzesc să intre în castelul cel\nnou ale cărui uşi fuseseră smulse din ţâţâni. Îi trecu prin gând că e tocmai\nclădirea lui Grigoriţă, căruia el îi datorează numai recunoştinţă. Şi se repezi într-\nacolo, strigând speriat:\n– Nu stricaţi, oameni buni!... Faceţi loc!... Daţi-vă la o parte!...\nNu mai intraţi, că n-aveţi ce lua!... Nea Serafime, fii tălică mai cuminte!\nÎşi croi drum cu coatele şi pătrunse înăuntru. În marele hol de la parter oamenii\numblau cu oarecare sfială, pipăiau lucrurile, vorbeau încet. Petre strigă mai mult\nrugător decât poruncitor:\n– Ieşiţi afară, măi oameni!... Ia ieşiţi, că n-aveţi ce căuta aici!",
  "Auzi paşi sus, la etaj. Urcă în goană pe scara de stejar. În camerele deschise\ncotrobăiau după obiecte pe care să le poată căra. O femeie strânsese într-un\ncearşaf diferite boarfe, bolborosind întruna jeluitor că de ce să se piardă toate\nastea şi să nu le folosească mai bine ea, care-i sărmană. Petre năvăli într-o odaie\nunde zărise mai multă lume, repetând mereu aceleaşi vorbe:\n– Ia ieşiţi afară, măi oameni, că...\nEra odaia de culcare a Nadinei, cu patul larg, cu fotografia ei mare la căpătâi, pe\nperete. Petre străbătu până lângă pat şi dădu brusc cu ochii de Nadina. Se\nbuimăci, parc-ar fi fost vie. Glasul i se uscă în gâtlej, numai buzele i se mişcau,\narse. Aproape goală, Nadina se uita tocmai la dânsul cu priviri galeşe, în care\nînsă juca un dispreţ jignitor. Oamenii se holbau ca şi dânsul şi nici nu cutezau să\ndeschidă gura în prezenţa ei. În sufletul flăcăului răsărise întâi numai bucurie, ca\nşi când ar fi regăsit ceva ce căuta în zadar. În clipa următoare, îi căzu vălul de pe\nochi. Dispreţul privirilor ei îi sfredelea inima şi i-o otrăvea. Se simţea înşelat şi\npălmuit. Izbucni deodată răguşit:\n– Uite drăcoaica asta cum ne batjocoreşte!\nÎşi aminti numai atunci că şi-a luat barda. O învârti deasupra capului, sări pe pat\nşi izbi cu toată puterea. Zgomotul sticlei zdrobite păru o tânguire prelungă şi\nînţepătoare. Cioburile împroşcau din locul loviturii ca stropii de sânge dintr-o\nrană. Câteva ţăndări îl plesniră peste obraji, zgâriindu-l ca nişte gheare de pisică.\nPetre lovea repede, gâfâind lacom. Trupul Nadinei, ciopârţit, se scoroji în\nzdrenţe de carton, dar ochii rămaseră dispreţuitori şi galeşi, chiar când figura se\numplu de crestături.",
  "– Daţi, băieţi, ce staţi! răcni Petre cu ochii însângeraţi de mânie.\nParcă de mult şi numai atâta ar fi aşteptat, oamenii se năpustiră.\nÎn câteva clipe sfărâmară tot ce se găsea în odaie, zvârlind pe ferestrele scoase\ndin pervaze picioare de scaune rupte, rufe sfârtecate, oale de noapte, perne\nspintecate şi cu fulgii împrăştiaţi, rame de tablouri...\n– După mine, fraţilor! strigă Petre peste un răstimp.\nPrin celelalte odăi şi la parter toată lumea spărgea şi urla.\nPetre alerga ca un nebun, agitând barda.\n– Foc!... Foc!... Praf şi cenuşă să se aleagă! poruncea Petre coborând în parter\ncătre cei ce soseau de afară.\n– Puneţi foc, fraţilor! strigau alţii învârtindu-se pe loc.\n– Apoi aşa da, Petrică! făcu Serafim Mogoş văzându-l cu barda ştirbită. Că\ndestul am răbdat toate nedreptăţile!\nPetre se pomeni afară. Soarele scăpătase în spatele conacului vechi. Amurgul îşi",
  "cernea lin întunericul. Oamenii păreau mai grăbiţi şi mai mânioşi. Faţa flăcăului\nlucea de sudoare şi de amărăciune.\n– Da ce-i, Petrică? întrebă primarul Pravilă, văzându-l atât de schimbat.\n– Dumneata nu vezi ce-i, ori nu vrei să vezi? se strâmbă Petre cu răutate.\n– D-apoi că ruşinea asta... începu Lupu Chiriţoiu, care se afla alături, cu glas de\ndojană şi părere de rău.\nPetre nu-i dădu răgaz să isprăvească:\n– Ia mai tacă-ţi clanţa, hodorogule! Că destul ne-ai bătut capul şi ne-ai ţinut în\nloc cu braşoavele şi cu miorlăielile tale!\n– Ai nebunit şi tu, băiete, vai de tine! bâlbâi bătrânul, crucindu-se. Numai să nu-\nţi pară rău pe urmă!\n– Ce să-mi pară rău, că doar o singură moarte are tot omul!\nstrigă Petre depărtându-se, grăbit, fără să ştie unde. În câteva ferestre ale\ncastelului se iviră fuioare de fum.",
  "– Focul!... Focul! răcni un glas cu bucurie sălbatică.\nDar focul se încingea greoi. Ardea numai înăuntru şi mai mult afuma. De-abia\ncând se înnoptă de-a binelea flăcările mari izbucniră prin coperiş ca o coroană\nluminoasă, scăpărând milioane de scântei. Oamenii umblau în jurul focului,\nparcă n-ar mai fi avut nici somn, nici case. Toţi răguşiseră urlând şi totuşi urlau\nmereu vorbe fără şir şi sudălmi cu care voiau să răscumpere toate tăcerile\ntrecutului.\nÎn spatele castelului în flăcări, vechiul conac apărea negru şi adormit. Când se\nuitau într-acolo oamenii se cutremurau involuntar.\nIgnat Cercel, ca să-şi încălzească inima, bolborosi singur:\n– Iacă, l-a săturat Dumnezeu şi de pământ, şi de toate!",
  "Capitolul XI - PETRE PETRE",
  "1\nToată noaptea spre sâmbătă cerul Amarei fu însângerat de jocul flăcărilor ce\nmistuiau castelul Iuga. Mulţimea de ţărani, furioasă şi gălăgioasă, nu se dădea\ndeloc dusă, parcă şi-ar fi pierdut somnul.\nChiotele unei bucurii năprasnice înăbuşeau trosniturile focului.\nÎn lumina roşie, oamenii viermuiau ca nişte umbre fără odihnă, cu glasuri aspre,\nhârbuite, care se topeau într-un zgomot straniu, izbucnit parcă din rărunchii\npământului... Târziu, după miezul nopţii, coperişul cu căpriorii arşi se prăbuşi\npeste tavanul etajului.\nUn nour uriaş de scântei răbufni brusc şi se împrăştie în văzduhul roşu, urmat de\nun cârd de flăcări proaspete, desprinse din mormanul de jăratic. Din sute de\npiepturi porni, ca la o comandă supremă, un urlet prelung de mulţumire. Apoi, ca\nşi când numai acest semn de izbândă deplină l-ar mai fi aşteptat, ţăranii se\nrisipiră încetul cu încetul. Doar câţiva se încăpăţânară a rămânea de teamă să nu\nse mai întâmple ceva şi ei să lipsească. Astfel, înspre ziuă, curtea se mai linişti\nde oameni şi focul însuşi ardea mai potolit şi sătul, cu pâlpâiri somnoroase.\nLa fereastra bătrânului conac veghea aceeaşi lumină sfioasă.\nScânteile mari zburătăceau ca fluturii pe coperiş şi se stingeau atingând olanele\nbătrâne, parc-ar fi căzut pe gheaţă. Ichim închise uşile spre cerdac, să nu mai\nintre nimeni să tulbure odihna casei.",
  "Un răstimp a privegheat el lângă boierul ucis, apoi bucătăreasa, apoi logofătul,\napoi bărbatul bucătăresei. Acuma, de vreun ceas, clipocea Marioara pe jilţul din\ncolţ, în camera mortului. Îi era somn şi, mai ales, frică.\nNu se uita deloc spre canapeaua pe care zăcea Miron Iuga. O spăimântau de\najuns umbrele ce se legănau pe pereţi ca nişte stafii neostoite. Pe geamurile\nsparte intra răcoarea din ce în ce mai tăioasă. De câteva ori i s-a părut, tocmai\ncând închisese ochii, că aude un fâşâit ciudat. O singură dată a îndrăznit să\nprivească într-acolo. Cum se clătina flacăra lumânării, mortul părea că se mişcă.\nS-a închinat repede de trei ori... După ce îşi mai veni puţin în fire, auzi deodată,\nfoarte desluşit, un suspin greu şi dureros ca un geamăt. De groază nici nu putu\nscoate glas, dar sări în picioare.\nÎn aceeaşi clipă o voce speriată rosti:\n– Marioară, să nu ţipi că mă nenoroceşti!... Sunt eu, Isbăşescu!\nIeşi anevoie de sub canapea. Era amorţit. Se ascunsese de când a văzut pe\nbătrânul Miron că ia puşca, bănuind ce are să se întâmple. Chircit acolo, a\nmulţumit lui Dumnezeu că i-a dăruit ideea salvatoare, altfel desigur brutele l-ar fi\nmasacrat. I-a fost teamă dintâi să nu aprindă casa ţăranii şi să ardă ca un şoarece.\nSe gândise să nu mişte până va simţi el că a trecut orice primejdie, chiar de ar fi\nsă stea o săptămână. Pe urmă, cuprins şi de neputinţă, şi de groaza mortului ce\nzăcea deasupra lui, şi-a zis că ar fi mai cuminte să o ia cumva la sănătoasa, mai\ncu seamă când a văzut că a venit la priveghi Marioara, în care inima lui avea mai\nmare încredere.",
  "Ca să nu-l zărească cineva de pe afară, se piti după o perdea şi de acolo întreba\ncu de-amănuntul pe Marioara asupra tuturor celor petrecute. Când auzi că ţăranii\nau bătut şi pe Leonte Bumbu, ba şi pe nevastă-sa, şi i-au cam prădat locuinţa, se\ngândi în sine că pe dânsul cu siguranţă l-ar fi jupuit de viu. Fata îi mai spuse apoi\ncă poate să plece fără frică, prin grădină, că abia de mai sunt oameni prin curte.\nAtunci îi veni o nouă inspiraţie: numai îmbrăcat ţărăneşte ar putea să se\nstrecoare, fără riscul de a fi recunoscut, prin cele câteva sate până la Costeşti.\nTrimise pe Marioara să ceară un rând de haine, oricât de rupte, de la unchiul ei şi\nsă le aducă prin dos, să n-o vadă nimeni, făgăduindu-i o răsplată bună şi\nrecunoştinţă veşnică. Cu hainele veni însăşi Profira, să-i ia în schimb pe cele\nnemţeşti, ca să nu păgubească dacă cumva contabilul nu s-ar mai întoarce.\n– Ei, ţaţo Profiro, Dumnezeu să-ţi răsplătească binele ce mi l-ai făcut, că mi-ai\nsalvat viaţa! zise lăcrimând şi strângându-i mâinile.\nN-am să vă uit niciodată.\nPe când se crăpa de ziuă Isbăşescu se strecura prin grădină spre Bârlogu, fără să\nfi văzut cum arde castelul Iuga şi fără să se mai uite înapoi...\nApoi, puţin înainte de răsăritul soarelui, tavanul etajului, prefăcut de mult într-o\nbăltoacă de jăratic, se scufundă, uruind şi trosnind, peste tavanul parterului care,\nîncins şi slăbit, se prăbuşi de asemenea.\nÎn cuprinderea zidurilor înnegrite, prin găurile ferestrelor, se vedea clocotul\nflăcărilor cu răsuciri mânioase de scântei.",
  "Curând începură să se adune iar ţăranii, unul câte unul. Se uitau la foc, clătinau\ndin cap, aruncau câte o vorbă şi repede întorceau ochii spre conacul vechi. Li se\npărea, chiar spusese cineva, că treaba nu e sfârşită cât timp tocmai casa cea\nbătrână boierească rămâne în picioare. Dar din pricina mortului nu cuteza nimeni\nsă se apropie, oricât jinduiau. De altfel, cei mai mulţi veneau pentru pradă.\nSărăcimea se lăcomea mai cu seamă la porumb. Un hambar de sămânţă a fost\ngolit de aseară. Mai erau două magazii cu rămăşiţe. Pavel Tunsu aduse înadins\nun drug de fier şi izbuti să iasă cel dintâi cu un sac plin în spinare, numai până în\nvecini, la baba Ioana, soacră-sa, care se necăjea cu păsările şi cu odorul de nepot,\nCostică.\n– Hai, soacră, hai, nu sta, să-ţi iei şi tălică niţel porumb, că oamenii se îndeasă la\npomană şi pe urmă degeaba te-ai mai duce!\nstrigă Pavel sfătos, înapoindu-se degrabă la conac.\n– Fire-ar a dracului! bombăni baba, văzându-şi de treburi, parcă nici nu l-ar fi\nvăzut şi nici auzit.\nÎn vreme ce mulţimea se îmbrâncea în jurul magaziilor, unii mai îndrăzneţi se\nciorovăiau din pricina vitelor. Marin Stan scoase din grajduri o pereche de boi şi\nvoia să-i ducă acasă, Leonte Orbişor era indignat şi răcnea:\n– Să-ţi fie ruşine să pui tu mâna pe boi, că doar tu ai şi nu-ţi fac trebuinţă, iar eu\nnu mi-am putut agonisi niciodată şi n-am cu ce munci!... D-aia fii bun şi lasă\nboii, Marine, că eu fac şi moarte de om, dacă nu-i laşi!\n– Adică asta-i dreptatea, să ia ce-i mai bun tot care au, iar noi să fluierăm a",
  "pagubă? ameninţă altul.\n– Eu nu vreau să ştiu nimic! făcu Marin Stan furios. Aici nu merge pe tocmeală,\ncă nu e bâlci. Cine ce a apucat, e bun stăpân!\nLeonte Orbişor îi puse mâna în piept. Se smuciră câteva clipe şi se suduiră.\nMarin, simţind că toţi îi sunt potrivnici, se înmuie:\n– Apoi lasă c-om vorbi noi altă dată, dacă-i aşa povestea!...\nNu face nimic, Leonte, ai să mai vii tu la moara mea!\n– De ce nu te-ai agăţat de cai, procopsitule, că n-ai şi ţi-ar prinde bine! strigă\nOrbişor în batjocură. Ce zici, nea Ichime? În uşa grajdului, alături, stătea Ichim\ncu furca de fier în mână.\nRăspunse:\n– De căişorii mei nu se atinge nimeni cât oi trăi eu!\n– Ia seama c-o să-ţi dăm foc şi dumitale, nea Ichime, că vezi bine cum mai arde\nde frumos conacul! mormăi un glas.",
  "– Mai bine să ardă decât să ajungă de batjocura voastră! făcu bătrânul vizitiu cu\no mândrie, parcă el ar fi fost boierul.\nŢăranii nu voiau să-şi puie mintea cu Ichim, şi că era bătrân, şi că îl ştiau trăsnit\ndin fire, cu toate că se credeau în drept să ia fiecare ce-i place şi ce poate, că doar\ndin munca lor s-a făcut averea boierului şi deci între ei trebuie să se împartă.\nUnul îi şi impută mânios:\n– Degeaba umbli să te faci stăpân pe munca noastră, nea Ichime, că nu te-om\nrăbda! Dacă n-am răbdat noi nici pe boierul cel mare, darmite pe tălică!... Stai\nniţel, să vie Petrică şi ai să vezi!\nPetre însă dormea dus. Se dusese târziu acasă şi atât de ostenit cum nu s-a mai\nsimţit niciodată. S-a trântit pe laviţă, îmbrăcat cum era, căciula drept pernă, şi\nîndată a adormit ca mort. Acuma toată casa se sculase, numai el nu se urnea.\nPentru că nu i se mai întâmplase să-l găsească soarele în pat, Smaranda încercă\nsă-l deştepte. Flăcăul murmură cu ochii închişi:\n– Lasă-mă, mamă, să mă mai odihnesc, că vai ce somn mi-e!\n– Dormi, dragul mamei, dormi! zise femeia. Mai bine să dormi toată ziua, decât\nsă te mai duci pe unde-ai fost!",
  "2\n– Am plecat foarte exact! observă Titu Herdelea examinându-şi ceasul şi văzând\ncă la nouă jumătate precis trenul s-a pus în mişcare.\n– Măcar de-am sosi cu bine! zise Grigore Iuga cu o emoţie abia stăpânită.\nBaloleanu, cu capul scos pe fereastra compartimentului, agita o batistă de mătase\nşi murmura întruna cu vocea înecată:\n– La revedere, Melanie!... La revedere!... La revedere!\nCând se aşeză, după ce ieşiră din gară, avea ochii umezi. Surâse totuşi:\n– Sărăcuţa!... A rămas foarte îngrijorată... Ce-i drept, cred şi eu că are de ce, cu\ntoate că m-am silit s-o conving că nu e nici un pericol. Dacă nu mi-ar fi cerut-o\nşeful cu insistenţă, nici n-aş fi primit o misiune atât de covârşitoare! Vă dau\ncuvântul meu, n-aş fi primit!... Biata femeie, cum mai plângea! Mi se rupea\ninima...\nTrenul era compus numai din câteva vagoane, şi acelea aproape goale. În afară\nde câţiva noi prefecţi, doar nişte ofiţeri şi negustori au cutezat să mai părăsească\nBucureştii. Mecanicul era instruit să conducă garnitura cu mare atenţie, pentru că\ncirculau zvonuri că ţăranii ar avea intenţia să ridice şinele şi să oprească\ntrenurile, ca să întârzie sosirea trupelor în regiunile răsculate.",
  "Numai Titu Herdelea îşi păstrase seninătatea. El era ferm convins că toate ştirile\ncu tulburările ţăranilor trebuie să fie mult exagerate.\nObservase că în România oamenii nu cunosc decât extremităţ ile, zeflemeaua sau\ntragedia, deopotrivă de gălăgioase şi nestatornice. Aşa cu răscoala aceasta; întâi\ntoată lumea a luat-o ca o diversiune politicianistă, un ingenios mijloc de a\nrăsturna guvernul, iar acuma toată lumea e desperată şi anunţă prăbuşirea ţării.\nGrigore Iuga era mai îngrijorat chiar decât Baloleanu. Aseară, la Predeleanu, a\nfost sfătuit să nu se hazardeze inutil, până ce se va pacifica judeţul. Nimeni nu\nştie precis ce e la ţară. Ori că merge, ori că aşteaptă la Bucureşti, el nu mai poate\nfi de nici un folos bătrânului Iuga. Iar argumentul suprem s-a rostit mai în\nşoaptă: dacă soldaţii vor refuza să tragă şi vor trece de partea ţăranilor?...\nTocmai acest argument l-a încăpăţânat să plece. Altfel poate s-ar fi răzgândit,\nmai cu seamă că şi Olga îl reţinea cu o privire umedă de duioşie. Mai târziu,\ngăsindu-se o clipă singuri, ea i-a şoptit brusc: „Rămâi, dacă mă iubeşti!“ Grigore\na fost aşa de surprins că, sărutându-i mâna, de-abia a putut răspunde: „Trebuie să\nplec tocmai fiindcă te iubesc atât de mult!“ Acasă, pe urmă, replica aceasta i s-a\npărut complet idioată şi i-a fost ruşine că a rostit-o, deşi Olga n-a găsit-o\nprobabil aşa de proastă, pentru că n-a râs nici atunci şi nici mai târziu.\nŞoapta Olguţei i-a răscolit sufletul şi i-a trezit întrebări pe care nu le cunoscuse\npână acuma sau pe care poate le înăbuşise înadins.\nSe simţea demascat în faţa sa însuşi. Prietenia lui cu Victor era veche, evident,\ndar se pare că ochii Olguţei au strâns-o mai mult în ultima vreme. Şi, totuşi, el\nnu şi-a mărturisit niciodată că s-ar putea ca vizitele şi mesele lui cotidiane la",
  "Predeleanu să aibă şi alte motive. Nu s-a gândit că iubeşte pe Olga, cu toate că\niubirea îi umplea inima şi nici vreo aluzie de dragoste nu i-a făcut măcar în\nglumă. Cel mult ochii lui au vorbit, fără voia lui.\nSe învinovăţea însă că, în momentele acestea de durere generală, preocuparea lui\ncea mai mare e o iubire nouă. Îi mijea în minte gândul că repudierea Nadinei,\natât de ireconciliabilă, a făcut-o ca să-şi înlesnească apropierea de Olga. Desigur,\nNadina l-a jignit aşa de crunt, că nu mai putea fi vorba de a continua împreună\ncăsnicia. Totuşi, dacă n-ar fi fost Olga la mijloc, el n-ar fi avut tăria s-o alunge cu\natâta brutalitate. Cu deosebire începea să-l chinuiască ideea că a lăsat pe tatăl său\nsingur la ţară, numai din egoismul de-a rămâne aproape de Olga, de a nu renunţa\nsă o vadă, cel puţin în fiece zi. Degeaba îşi zicea că şi-a făcut datoria ducându-se\nacasă şi oferindu-se să stea acolo, că a trebuit să respecte ordinul bătrânului\npărinte. Acum era sigur că, în alte împrejurări, adică de n-ar fi fost îndrăgostit,\nnu s-ar fi mişcat din Amara...\nEmoţia lui Baloleanu se manifesta printr-o irezistibilă avalanşă verbală. Din\nclipa când a fost desemnat pentru postul de prefect al unui judeţ răzvrătit, a\nsimţit nevoia să se înfăţişeze pretutindeni ca un martir trimis la eşafod. Prin\nBucureşti se vorbea în taină că armata nu mai e deloc sigură şi că, până la urmă,\nva trebui, totuşi, să se facă apel la austriaci pentru adevărata pacificare. Se zice\ncă nici noul guvern n-are încredere mare în soldaţii ţărani, dar nu vrea să cheme\najutor străin înainte de a face o supremă încercare.\n– Dragii mei, trăim cea mai cumplită tragedie din istoria neamului românesc!\nzise Baloleanu cu glas înecat. Însuşi şeful a fost mişcat ieri după-amiazi, când\nne-a dat instrucţiile pentru executarea penibilei misiuni. Recunoştea că avem o\nsarcină extrem de dificilă şi mai ales primejdioasă. „Contez, zice, pe tactul, pe\ninteligenţa şi energia dumneavoastră! Aveţi manifestul cu reformele care satisfac\ndoleanţele cele mai urgente. E o armă pacifică excelentă, pe care s-o mânuiţi cu\ntoată abilitatea. Unde însă persuasiunea nu va fi suficientă, unde veţi întâmpina\nrezistenţă războinică, veţi utiliza forţa armată cu toată hotărârea şi toată vigoarea.\nLa violenţă veţi răspunde prin violenţă, căci ordinea trebuie restabilită cu orice",
  "preţ...“ Aşa a vorbit şeful. Eram zguduiţi de emoţie. Momentul era istoric. Ne-a\nîmbrăţişat apoi pe fiecare...\nSe pune acum întrebarea ce vom găsi la faţa locului? Eu sunt democrat prin toată\neducaţia mea şi umanitarist convins. Vă închipuiţi ce-ar fi pentru sufletul meu,\ndacă ar trebui să ordon o represiune sângeroasă. Şi totuşi, interesele superioare\nale neamului!...\nÎngrozitoare dilemă!\nTitu Herdelea îl asculta cu toată gravitatea cuvenită, dar în sinea sa se gândea că\nacest Baloleanu e un mare farsor. Îşi aducea aminte cu câtă emfază predica\nodinioară, la Enache, împărţirea moşiilor la ţărani. Şi acuma cum caută sa\njustifice mai dinainte uciderea acelor ţărani, dacă nu se vor mulţumi cu reformele\nîn care nici pomeneală nu mai este de împărţirea pământurilor. Îi venea mereu\nsă-i reamintească promisiunile de odinioară. În locul său vorbi Grigore, parcă şi\npe el l-ar fi muncit aceleaşi gânduri:\n– Când ţăranii au apucat să se scoale pentru pământ, greu se vor mulţumi numai\ncu reforme platonice!\n– Cum, crezi că ar trebui să li se împartă moşiile? făcu Baloleanu puţin surprins.\n– Eu nu, dar tu credeai! răspunse Grigore, simplu.\n– O, bine, altceva e o credinţă intimă şi alta e posibilitatea realizării, zise",
  "prefectul confuz. În orice caz asemenea măsuri revoluţionare nu se pot decreta\nsub presiunea terorii ţăranilor, nu-i aşa? De altminteri chiar tulburările actuale\natât de tragice arată cu elocvenţă că ţăranul nostru are încă nevoie de multă,\nmultă educaţie socială. Barbariile pe care le-au săvârşit, dacă ar fi numai pe\njumătate adevărate, justifică toate aprehensiunile, dragul meu. Şi fii sigur că eu,\ncare, cum ştii, iubesc pe ţăran, nu voi şovăi să pedepsesc cu cea mai mare\nseveritate orice sălbăticie.\nA iubi pe ţărani nu înseamnă să le tolerezi nebuniile şi nici să le accepţi\ntâlhăriile. Ţăranul trebuie să fie supus şi respectuos de lege şi de avutul altuia, ca\ntoată lumea. Altfel unde ajungem? Grigore Iuga surâse ironic:\n– Eu mă îndoiesc numai de efectul reformelor în care tu ai încredere. Atât. Îţi\nînchipui că eu aş avea poate şi motive personale să reclam toate fulgerele\nîmpotriva ţăranilor mai ales dacă, după cum se pare, nu ne-au cruţat deloc nici pe\nnoi, care am trăit între ei şi ne-am făcut totdeauna datoria faţă de dânşii...\n– Carevasăzică suntem de acord, Grigoriţă! făcu Baloleanu.\nM-aş fi mirat să fie altfel, că doar amândoi iubim deopotrivă ţara aceasta scumpă\nşi pe ţăranii noştri. Astăzi nu mai e vorba de politică, ci de salvarea României!\nIar se încălzi şi povesti amănunte înduioşătoare despre despărţirea lui de\nMelania, despre presimţirile ei, despre curajul lui...\nVorbea toată vremea numai de el. Doar prin gări se întrerupea şi examina cu\natenţie lumea. De câte ori descoperea un grup de ţărani, îi arăta cu o uşoară\nspaimă, zicând încet, parcă să nu fie auzit de el:",
  "– Uite-i cum complotează!... Degeaba, ţăranul nu înţelege decât de frică!\nApoi îşi reluă firul despre reforme, despre şef şi iar despre Melania, când mişcat,\ncând cu patetism şi mereu cu un tremolo care să-i acopere înfricoşarea.\nÎn răstimp, trenul înainta prudent, fumegând mai abundent ca altă dată... Sirena\nlocomotivei, agitată des şi prelung, avea un răsunet zgârietor, ca ţipătul\ncucuvelei.",
  "3\n– Ia seama, tăicuţule, să nu păţeşti ceva cu oamenii! zise Niculina, văzând că\npreotul Nicodim şi-a luat patrafirul şi crucea.\nDoar ştii bine cât sunt de apucaţi...\n– Hai, dascăle, hai la datorie! murmură bătrânul preot fără să asculte pe fiică-sa.\nCă ne-a fost stăpân şi ne-a zidit biserica, şi ne-ar bate Dumnezeu dacă nu i-am da\ntoată cinstea creştinească!\nŞ-apoi după-amiazi avem înmormântarea femeii lui Melentie...\nHai, hai!\nMergea greu şi se sprijinea în cârjă şi se oprea să se odihnească pe drum. La\ncurtea Iuga se mărise gălăgia. Castelul ardea mereu, înfundat. Bucătăreasa\nProfira sărută mâna preotului şi-l conduse în odaia mortului.\n– Of, Doamne, Doamne, amară soartă ai hărăzit omului!\nbolborosi preotul, punându-şi patrafirul, după ce s-a uitat o clipă la cadavrul\nboierului Miron. Ascunse sunt cărările tale, Doamne, blagoslovit fie numele tău",
  "în vecii vecilor, amin!\nSosirea preotului nu stânjeni deloc fierberea ţăranilor. Câţiva se uitară după el\npână intră în casă, apoi îşi continuară sfătuirile.\nÎn timp ce unii mai urlau în neştire sau umblau să mai găsească ceva de luat, cei\nmai mulţi, grupuri răzleţe, vorbeau numai despre împărţirea pământurilor,\nsperând fiecare să aibă o parte mai mare.\nAcum, că nu mai sunt boieri, socoteau că ar fi bine să nu tărăgăneze\nmăsurătoarea, că dacă vor apuca să-şi ia ce li se cuvine, apoi degeaba se vor mai\nîntoarce ciocoii, că oamenii nu vor da înapoi pământul nici morţi. Toţi aveau\npăreri cum ar trebui făcută împărţirea, ca să fie mai dreaptă, fireşte fiecare\nchibzuind că adevărat dreaptă nu poate fi decât cea care i-ar atribui lui lotul cel\nmai bun, şi mai aproape de sat, şi mai măricel. Când cineva spuse că şi celelalte\nsate s-ar putea să ceară parte din moşie, a sărit toată lumea cu mare mânie, gata\nsă-l ia la bătaie. Sărăcimea ar fi vrut să înlăture de la împărţeală pe cei care mai\nau pământ.\nLi se imputa că au alergat cu limba scoasă să cumpere Babaroaga şi că s-au codit\nla revoluţie, aşteptând să le vie toate de-a gata.\nSe tocmeau aşa între ei, fiindcă toţi erau oameni mai slăbuţi şi nimeni nu avea\nautoritatea de a se impune ca conducător şi a se face ascultat. Încerca el Toader\nStrâmbu să ridice glasul, dar oamenii nu-l luau în seamă când era vorba de o\ntreabă aşa de însemnată. El şi Trifon erau buni la sfadă, unde trebuie numai gură\nşi obrăznicie. Acum trebuiau oameni aşezaţi, gospodari şi cuminţi, care ştiu să\ncântărească şi să judece înţelept. Dacă popa Nicodim ar fi fost mai tânăr şi mai\nsprinten, el ar fi fost chemat să facă dreptate, sau şi mai bun învăţătorul Dragoş,\ndacă nu l-ar fi închis boierii.",
  "– Văd că nici Petrică n-a mai venit şi doar se lăuda aseară că nici de odihnă nu\nmai vrea să audă până ce n-om avea dreptatea deplină! zise într-o vreme Ignat\nCercel într-un grup mai mare.\nDânsul ar fi bun la sfat, că-i dezgheţat, şi ne-ar putea îndrepta pe calea cea bună!\n– Apoi aşa fac toţi, că li-e frică!\n– Ce face? sări Ignat. Lui Petrică?... Fugi, omule, ce băzneşti? Petrică se joacă cu\ntrei ca tine şi tu zici că i-e frică!\n– Apoi atunci de ce şade acasă? Că uite, s-a făcut de amiazi!\n– Ei, o fi având şi el ale lui, ca orice om... Dar când a început Petrică o treabă, n-\no lasă neisprăvită! Că şi tatăl său, fie iertat, a fost om de frunte şi de ispravă!\nTocmai în clipa aceea pică şi Petre împreună cu Nicolae Dragoş.\nPetre s-a certat rău cu maică-sa, care n-a vrut să-l lase să mai iasă din casă şi\nplângea şi se jeluia că are să se nenorocească. Barem Nicolae a avut să ţie piept\nşi părinţilor, dar şi cumnatei sale, cea mai înfricoşată, ca pe urma faptelor lui să\nnu pătimească Ionel al ei. Cei doi flăcăi s-au înţeles fără cuvinte. Şi-au făcut\nsocoteala în sine că de acuma nu mai pot da înapoi şi deci trebuie să meargă\npână la capăt, orice s-ar mai întâmpla. Amândoi şi-au dat seama, după ce s-au\ntrezit puţin din beţia mâniei, că ei vor ispăşi mai crunt pentru faptele tuturor,",
  "dacă cumva se vor întoarce lucrurile iarăşi cum au fost... De aceea, venind, au\nintrat pe la postul de jandarmi. Casa era pustie, uşile vraişte, obiectele răsturnate\nşi răvăşite. Ei sperau să găsească măcar câteva cartuşe pentru armele luate de la\njandarmi, ca să se poată apăra de va fi trebuinţă. N-au găsit. Nevasta\nplutonierului se zicea că s-a ascuns la cineva în sat, nimeni nu bănuia unde.\nCum se amestecară în mulţime, fură iar cuprinşi de ameţeala obştească. Discuţia\nasupra împărţirii moşiilor o reluară de la început. După multă vorbărie zadarnică,\nPetre hotărî:\n– Asta nu e treabă de oameni ca noi, degeaba, că noi ne-om sfădi, şi ne-om bate,\nşi nu ne-om potrivi. Asta e treabă de ingineri!\nSă mai aşteptăm să se aşeze lucrurile şi să se facă pace şi atunci stăpânirea o să\ntrimită ingineri să facă împărţirea cum se cuvine, fiecăruia după dreptate, să\nmăsoare şi să taie tuturor cât le ajunge... Nu zic bine, oameni buni?\n– Bine... aşa e! încuviinţară oamenii. Să ne trimită ingineri, că d-aia îi plăteşte\nstăpânirea!\n– Apoi da, că inginerul, dacă nu-s boieri, împarte drept şi cum scrie la carte!\nadăugă Ignat foarte mulţumit.\n– Cu boierii am isprăvit! strigă Leonte Orbişor ţanţoş. Nu ne mai trebuie boieri!\n– Noi am isprăvit, Leonte, dar poate că n-au isprăvit ei? zise gros Nicolae",
  "Dragoş.\nAtunci toţi din toate părţile protestară că nu mai vor boieri şi că mai curând mor\npână la unul decât să fie iarăşi batjocoriţi şi asupriţi.\n– Apoi las’ să vă vedem la treabă, că de gură ştiu că sunteţi buni! făcu Petre.",
  "4\nÎn gara Piteşti aştepta un alai întreg de proprietari şi arendaşi refugiaţi. În fruntea\nlor se afla fostul prefect Boerescu care, având în vedere primejdia naţională, a\nlăsat la o parte consideraţiile de adversitate politică şi s-a hotărât să dea în\nprimire prefectura noului titular şi mai ales să-l puie în curent cu situaţia. Mai\nmult, însă, decât motivele superioare, era la Boerescu amorul propriu, profund\njignit de ţăranii nerecunoscători, care-l făcea să-şi calce pe inimă şi să stea de\nvorbă cu urmaşul său. Când el personal s-a ostenit de a cutreierat mai toate satele\nşi i-a sfătuit şi i-a dăscălit ca un părinte şi ei, totuşi, s-au dedat la ticăloşii cum a\nîntors spatele\n– asta nu le-o putea ierta ţăranilor. Unde să mai pui că netrebnicii nu s-au ruşinat\nsă incendieze şi să devasteze chiar conacul lui de la Rociu...\nGrigore Iuga făcu prezentările, căci Baloleanu, străin, nu cunoştea pe nimeni. Pe\nurmă el, cu Titu Herdelea, se retrase, ca să nu-l încurce în afacerile oficiale,\nînţeleşi să se întâlnească diseară şi să ia masa împreună.\nMulţimea de sinistraţi înconjurase pe noul prefect şi-l asalta cu tot felul de\nplângeri. Baloleanu asculta pe unii, compătimea pe alţii, dar văzând că astfel nu\nse va putea urni din gară, strigă cu glas tremurat de emoţia obligatorie:\n– Domnilor, înţeleg durerea dumneavoastră şi apreciez revolta firească ce fierbe\nîn sufletul tuturor din cauza nelegiuirilor, ale căror victime sunteţi! Am venit să\niau măsurile de îndreptare şi de represiune pe care le reclamă situaţia. Daţi-mi\ndeci un răgaz de câteva ore să mă orientez întâi, să iau cunoştinţă oficială de cele\nce s-au petrecut în acest judeţ, iar pe urmă voi aviza. Vă rog să aveţi încredere că",
  "vom face tot ce este posibil ca să vă alinăm măcar în parte suferinţele!\nLa braţ cu Boerescu îşi croi drum printre oamenii desperaţi şi înfuriaţi.\nNumeroase glasuri lăcrimoase repetau acelaşi strigăt:\n– Ne-au sărăcit tâlharii!...\nCel mai gălăgios şi mai amărât era colonelul pensionar Ştefănescu, care-l petrecu\npână la trăsură, jelindu-se:\n– Am rămas calic, domnule prefect!... Toată munca mea de patruzeci de ani e\ncenuşă şi ruină!... N-am avut nici o apărare.\nŞi-au bătut joc de noi hoţii cum au vrut... Numai viaţa mi-au lăsat-o, domnule\nprefect!\nGrigore Iuga strânse în pripă multe mâini cunoscute şi auzi crâmpeie de tânguiri.\nEra nerăbdător să afle ceva despre tatăl său şi despre Amara, totuşi nu cuteza să\nîntrebe direct pe nimeni, dându-şi seama pe de o parte că toţi aceşti oameni sunt\nprea plini de suferinţele lor şi deci fără înţelegere pentru suferinţa altora, dar mai\nales de teama să nu se confirme presimţirile ce-l zbuciumau cu atât mai dureros,\ncu cât se apropia momentul când va trebui să descopere realitatea. Deodată îi\nrăsună în spate un glas foarte cunoscut:\n– Coane Grigoriţă!... Coane Grigoriţă!",
  "– Ei, domnule Buruiană! Şi dumneata pe aici? zise tânărul Iuga bucuros de\nîntâlnire. Ce-i pe la noi? Spune, spune repede, că dumneata nu se poate să nu\nştii!\nCosma Buruiană nu voia să-i mărturisească numaidecât că el a fugit înainte de a\nse fi întâmplat ceva. Mai plângător ca de obicei, răspunse totuşi:\n– Păcatele noastre, coane Grigoriţă! Pârjol şi prăpăd!... Uitaţi-vă, aşa am scăpat,\ncum mă vedeţi! Când vă spuneam eu că ţăranii noştri sunt câini, dumneavoastră\nmă batjocoreaţi şi nu credeaţi...\nŞi iată, nicăiri n-au fost mai multe blestemăţii ca la Amara! Acolo e cuibul\nrevoluţiei şi de acolo au pornit toate!... Ce să vă mai spun, nenorocire mare! Şi\nîncă eu tot mulţumesc lui Dumnezeu că miam salvat cel puţin viaţa şi familia, că\ndacă ascultam pe conu Miron, cine ştie ce aş fi pătimit. Dar eu, prudent cum mă\nştiţi, nam mai aşteptat să izbucnească focul şi m-am încărcat cu familia în trăsură\nşi mână, şi mână!\n– Dar tata a rămas pe loc, ori...? insistă Grigore.\n– De, coane Grigoriţă, eu, drept să vă spun, acolo l-am lăsat!\nzise arendaşul cu o ezitare. Că dumnealui, îl ştiţi dumneavoastră...\n– Ei, şi ce anume s-a întâmplat la noi? urmă tânărul Iuga mai nerăbdător.",
  "– Pe aici se vorbesc multe, coane Grigoriţă, reluă Cosma Buruiană mai încurajat.\nDar nu poate să ştie nimeni adevărul, că de miercuri noaptea s-a întrerupt\nlegătura telefonică şi nu se poate comunica deloc cu comuna. Ce veşti umblă\nsunt aduse din gură în gură, încât nu ştii ce să alegi. Bine însă nu poate să fie,\ncoane Grigoriţă. Şi stricăciuni trebuie să fi făcut multe oamenii noştri, că sunt\ncapabili de orice. Aşa ieri dimineaţa mă întâlnii cu judecă torul de la Costeşti. Ce\nmi-a povestit, m-am crucit. A venit în tren cu un avocat de la Bucureşti care a\nfost cu coniţa Nadina la Lespezi pentru vânzarea Babaroagei. Poate că-l şi\ncunoaşteţi? Ei, câte a îndurat bietul om, ţi se face părul măciucă. Numai ca prin\nurechile acului a scăpat de la moarte alergând peste câmpuri de la Gliganu până\nla Costeşti unde a ajuns într-un hal fără hal. N-aş fi crezut totuşi, dacă azi nu mă\nîntâlneam cu Platamonu, care...\nBuruiană povesti cu multe înflorituri păţaniile lui Platamonu, ca astfel să evite a-\ni spune ce se vorbea prin oraş despre Miron Iuga şi Nadina. Ieşiră din gară şi o\nluară pe jos pe bulevard, spre oraş. Din urmă îi ajunse grăbit colonelul\nŞtefănescu, care căuta pe Grigore, fiindcă-l văzuse în tovărăşia noului prefect. Îl\nşi rugă îndată să-i mijlocească o întrevedere cu prefectul, căruia voia să-i ceară\nun detaşament de soldaţi, dacă se poate şi tunuri, ca să-şi recucerească averea şi\nsă pedepsească pe bandiţii care l-au izgonit şi l-au prădat. Apoi, după ce îşi\nzugrăvi în toate amănuntele suferinţele fără margini, spuse lui Grigore, fără nici\nun înconjur, că pe aici se zvoneşte că Miron Iuga ar fi fost măcelărit de ţărani,\nadăugând totuşi că el nu crede să fie adevărat, fiindcă tâlharii au săvârşit toate\nblestemăţiile, ce-i drept, dar sânge n-au vărsat. La fel umblă vorba că ar fi\nomorât-o şi pe Nadina, după ce în prealabil ar fi fost necinstită de o ceată de\nnetrebnici. Ştirile acestea trebuiesc primite cu multă rezervă. Trecând din om în\nom, toate se deformează şi se exagerează.\n– Nu e nevoie de exagerări când adevărul adevărat e mai mult decât îngrozitor!\nurmă colonelul. Parcă trebuie să te omoare, ca să te nefericească? Iacă eu, dacă\nnu m-aş fi gândit la bietele fete, care rămâneau singure în lume, m-aş fi luat de\npiept cu bestiile...",
  "Reluă povestea suferinţelor sale, întrerupt des de Cosma Buruiană, care încerca\nsă-şi istorisească din nou pe ale sale.\nGrigore Iuga nu-i mai auzea. Pricepuse suficient chiar din ezitările lui Buruiană.\nAdaosurile colonelului, prin brutalitatea lor cazonă, mai mult l-au indispus decât\nl-au impresionat. Din fericire la grădina publică reuşi să scape de amândoi. Titu\nHerdelea numai atunci îndrăzni să-l consoleze fără convingere:\n– Poate totuşi să nu fie adevărat tot ce...\n– E adevărat, dragă prietene, zise Grigore abătut. Am presimţit că are să se\nîntâmple nenorocirea de când am fost deunăzi la Amara. Regret numai că atunci\nn-am rămas acasă, chiar împotriva voinţei tatii. Dacă eram eu, poate n-ar fi ajuns\naci lucrurile!\nÎntre timp, Baloleanu sosi la prefectură, unde aştepta alt grup de refugiaţi de la\nţară. Boerescu îi prezentă câţiva funcţionari şi pe urmă, cu harta judeţului pe\nbirou, îi indică localităţile răzvrătite şi-i predă dosarul cu rapoartele despre\ntulburări, neuitând să-i atragă atenţia că până şi conacul lui a fost devastat. După\nmulţumiri şi diverse mici amabilităţi avocăţeşti, Baloleanu se cotorosi de dânsul,\nînţelegând că îşi pierde vremea zadarnic. Şi nu voia să piardă nici un minut.\nAvea ambiţia să dovedească şefului că a fost bine inspirat când a făcut apel la\nBaloleanu.\nConvocă imediat pe primul-procuror, pe căpitanul de jandarmi şi pe\ncomandantul trupelor din regiunea Piteşti, precum şi pe preşedintele tribunalului,\nmai mult, însă, ca un gest de deferenţă pentru justiţie. Până la sosirea lor, studie\ndosarul cu rapoartele şi harta judeţului.",
  "– Domnilor, în maximum trei zile vreau să avem ordine, linişte şi pace în judeţ!\ndeclară dânsul grav şi solemn către cei patru şefi de autorităţi, în cabinetul său.\nLe ţinu un mic discurs patriotic vibrant şi energic. Făcu impresie.\nPrimul-procuror, Toma Grecescu, slăbuţ, spân şi placid, se uita cu admiraţie la\nfigura plină şi impozantă a prefectului, care răspândea atâta siguranţă. Căpitanul\nde jandarmi Corbuleanu aproba din cap fiecare cuvânt al noului său şef.\nPreşedintele tribunalului Manole Obogeanu, bătrân, zgârcit, îmbrăcat prost, se\nsimţea străin la consfătuirea aceasta, dar având şi el o mică proprietate prin\napropiere şi fiindu-i frică să nu i-o devasteze ţăranii, era bucuros să cunoască\nmăsurile de protecţie pe care le prepară noul guvern. Numai generalul Dadarlat,\nobişnuit cu familiarismul lui Boerescu, a încercat să întrerupă de două ori şi s-a\npomenit admonestat foarte fin, dar categoric.\n– Acuma aveţi dumneavoastră cuvântul, domnule general, căci eu am terminat!\nfăcu Baloleanu cu un surâs ironic, drept încheiere.\nGeneralul voise numai să arate că şi el a fost păgubit de rebeli.\nAcuma mai observă, tuşind viguros, că, după părerea lui, trebuie procedat cu\nultima energie, altfel focul va cuprinde şi părţile unde ţăranii încă nu s-au mişcat.\n– Tocmai de aceea am fost trimis în acest loc de grea răspundere!\nzise prefectul cu gravitate.",
  "După ce află de la Corbuleanu că în satele răzvrătite jandarmii au fost bătuţi şi\nalungaţi pentru că erau puţini şi n-au avut voie să facă uz de arme, Baloleanu\nîntrebă pe generalul Dadarlat dacă trupele de sub ordinele lui sunt sigure pentru\norice eventualitate.\n– Domnule prefect, trupa totdeauna execută ordinele! răspunse generalul cu\nmândrie.\n– Evident, nu m-am îndoit de trupe, zise Baloleanu, puţin încurcat. Nu m-aţi\nînţeles exact. Am vrut să spun dacă soldaţii, mai ales rezerviştii, sunt siguri?\nCăci, poate ştiţi, pe-alocuri au fost mici defecţiuni şi n-aş dori să avem şi noi\nsurprize.\n– Nu, nu, domnule prefect, eu garantez pentru oamenii mei!\nrepetă generalul.\n– În orice caz, spre a evita orice eventuale ezitări, vă rog să luaţi măsuri,\ndomnule general, ca în detaşamentele desemnate pentru represiune să nu fie\nînglobaţi soldaţi din regiunea tulburată!\nzise prefectul cu mai multă gravitate.\nPe urmă discutară puţin itinerariul expediţiei de pacificare.",
  "Baloleanu hotărî ca un detaşament de o mie de oameni cu şase tunuri să fie\nmâine, duminică, la ora opt dimineaţă lângă gara Costeşti, unde va sosi şi dânsul\ncu reprezentanţii parchetului.\n– Orice rezistenţă va fi imediat reprimată cu forţa armată, fireşte, după somaţiile\nlegale! sfârşi marţial Baloleanu.\n– Ce ne facem, domnule prefect, dacă în spatele trupei se ridică din nou satele?\nzise generalul Dadarlat, care ţinea negreşit să dovedească tuturor că are idei şi e\ncircumspect, ca orice bun comandant.\n– Satele acelea vor fi complet rase cu tunul, domnule general!\nfăcu prefectul ridicând semeţ capul şi scoţând înainte burta.\n– Aşa da, perfect! recunoscu Dadarlat.\nPână seara apoi Baloleanu primi pe moşierii sinistraţi care se văitau mai\nvehement şi reclamau despăgubiri imediate sau cel puţin ajutoare băneşti\nsubstanţiale ca să nu moară de foame pe trotuarele oraşului. Cei mai mulţi cereau\ntrupe speciale, să-i însoţească la moşiile lor şi să-i păzească de furia ţăranilor, pe\ncând alţii doreau neapărat tunuri spre a distruge pe cei care le-au distrus averea.\nPrefectul le oferi tuturor multe promisiuni bune, scuzându-se că deocamdată nu\nse poate ocupa de doleanţele lor, prima sa grijă fiind restabilirea ordinii. Îi\nasigură că vor fi despăgubiţi şi-i invită să depună cererile respective cu\nspecificarea detailată a stricăciunilor suferite.",
  "De-abia pe la nouă se întâlni cu Grigore Iuga şi cu Titu, la restaurant. Deoarece\naflase de la Boerescu despre Miron, prefectul îmbrăţişă patetic pe tânărul Iuga:\n– Nu-ţi închipui cât m-ar durea, dacă ar fi adevărat, dragă Grigoriţă! Dar să\nsperăm că providenţa va fi fost mai îndurătoare!\nMâncă şi bău cu mare poftă, uitând că se balonează, sporovăind necontenit şi\nmai ales lăudându-se cu dispoziţiile ingenioase ce le-a luat. Găsi un prilej să le\nexplice că mâine îi primeşte bucuros şi pe ei să-l însoţească la Costeşti, dar mai\ndeparte, cu regret, n-ar putea, pentru că intră în exerciţiul dureroasei funcţiuni pe\nteren unde persoanele neoficiale nu pot fi admise.\n– Cu toate astea, chiar fără permisiunea ta, eu te voi urma la o distanţă oarecare!\nzise Grigore Iuga ferm. Pentru mine e o datorie, Alexandre!\n– Negreşit, nici nu încape discuţie! reveni prefectul cu elan.\nSă nu crezi că eu nu înţeleg starea ta, iubitule! Am vrut numai să spun că în mod\noficial!...\n– Dacă oficialitatea n-a fost în stare să oprească nenorocirea, măcar piedici să\nnu-mi puie! zise Grigore cu imputare.\n– Evident, dar evident! făcu Baloleanu împăciuitor şi, căutând să schimbe vorba,\nurmă mai volubil: De altfel, să vezi, am dat ordine foarte severe ca...",
  "5\nDuminică dimineaţa se răspândi vestea în Amara că vine armata. Nişte cărăuşi\ndin alte sate, mai devale, întorcându-se spre Piteşti, au întâlnit pe drum\nsumedenie de soldaţi şi tunuri, iar un ofiţer călare i-ar fi şi înjurat de mamă şi că\n„vă arăt eu vouă revoluţie“. Alţi oameni, sosiţi din comunele de sus, povestiră că\nîmprejurul Costeştilor e armată câtă frunză şi iarbă, gata să pornească încoace, să\naducă înapoi pe boieri, dacă cumva n-o fi şi pornit...\nAmara începu să clocotească. Întâi ştirea, făcând ocolul satului, stârni\ncuriozitatea. Ţăranii şi-o împărtăşeau cu mirare şi nedumerire, clătinând din cap\nşi întrebându-se din ochi. Pe urmă, pe măsură ce se convingeau că trebuie să fie\nadevărată, mirarea se transformă în uimire:\n– Dar ei nu ştiu porunca lui vodă?... Ori nici ei nu vor să asculte poruncile şi s-au\ndat de partea ciocoilor? Şi încetul cu încetul satul fu cuprins de indignare şi de\nmânie.\nÎn bătătura cârciumii se strânse repede o mulţime de oameni şi femei. Toţi\nvorbeau răstit şi pe toate feţele era incrustată o desperare aprigă. Întrebările se\nciocneau într-un vârtej:\n– De ce mai vine armata?... Să ne omoare pe noi?... Ce le-am făcut noi lor?...\nCâini suntem ori oameni, de nu ne lasă să trăim?...\nNu ne-au asuprit destul boierii? Porneau răspunsuri de ici-colo, mai sfioase la",
  "început, apoi îndrăzneţe şi răcnite:\n– Să vie şi armata, că noi tot nu ne lăsăm!... Mai bine murim cu toţii, ca să\nscăpăm de toate!... Nu ni-e frică nouă de armată!...\nCu furcile o să-i alungăm, dacă vin asupra noastră!... Nu mai răbdăm, fraţilor!...\nPuneţi mâna pe topoare!...\nFemeile ţipau mai vârtos ca bărbaţii. Anghelina lui Nistor Mucenicu, atât de\namărâtă şi de plângăreaţă, cu copilaşul în braţe, zbiera ca o năucă, cu ochii ieşiţi\ndin orbite:\n– Mi-au ucis bărbatul în regimentele lor şi tot nu le ajunge, mânca-i-ar câinii!\nMânca-i-ar toate relele şi boalele! Arde-i-ar focul iadului cum mi-au ars mie\ninima!...\nCârciumarul Busuioc, ieşit în faţa prăvăliei, cu o figură satisfă cută, ascultând un\nrăstimp gălăgia, n-avu de lucru şi zise în chip de mustrare:\n– De, măi oameni, n-aţi ascultat pe cine vă învăţa să vă astâmpăraţi ş-acu...\nParcă i-ar fi atins cu un sfârc de bici, ţăranii se năpustiră asupra lui cu sete,\nbucuroşi că pot să-şi mai răcorească puţin sufletul. Cu chiu, cu vai Busuioc reuşi\nsă se refugieze în prăvălie şi de acolo în casă. Cârciuma fu invadată. Unii\nspărgeau şi sfărâmau ce se nimerea, alţii se repezeau la sticlele cu băuturi.",
  "Iureşul ţinu însă numai câteva minute. Afară sosi Petre cu un pâlc de bărbaţi mai\ntineri şi flăcăi.\n– Vine Petrică!... A venit Petrică!... Uite-l pe Petrică! Staţi, c-a picat Petrică!\n– Da ce-i, oameni buni? întrebă dânsul, văzând vălmăşeala în cârciumă. Ce-a\nmai făcut nea Cristache, de v-aţi apucat să-l jecmăniţi ca pe-un ciocoi? În vreme\nce unii ocărau pe cârciumar, alţii se frământau să-i vestească apropierea armatei,\ncare cu spaimă, care cu mânie şi toţi cu priviri întrebătoare, ca şi când de\nrăspunsul lui ar fi atârnat soarta tuturor. Ignat Cercel vorbi mai jalnic:\n– Acu ce-i de făcut, Petrică?... Învaţă-ne tu, să ştim cum să ne purtăm fiecare!\nPetre scrută cu ochii lui aprinşi mulţimea care-l înconjura. Pe faţa-i osoasă,\nmuşchii jucau sub pielea oacheşă întinsă şi lucitoare.\nŞi deodată gura i se strâmbă într-un râs larg şi plin de dispreţ:\n– Apoi dacă vi-e frică de armată, de ce n-aţi stat mulcom?...\nNu trebuia să vă sculaţi asupra boierilor dac-aţi crezut că boierii or sta cu mâinile\nîn buzunar şi ne-or lăsa pe noi să le luăm moşiile, ba să-i şi cotonogim ici-colo!\nPământ de pomană nu se află nicăiri!\nOri îl plăteşti cu bani, ori cu altceva, dar fără plată nu se poate!",
  "– Nu ni-e frică nouă nici de armată, în zadar ne batjocoreşti!\nmormăi Ignat cu glasu-i plângăreţ. Dar dacă vine, trebuie să ştim ce facem!\n– Nici n-ar trebui să ne fie frică, urmă Petre, că armata vine numai să ne sperie!\n– Aşa-i, Petrică! strigă Toader Strâmbu mânios. N-au voie să ridice armele\nasupra noastră, că şi noi am fost soldaţi şi ştim!\nIar Nicolae Dragoş, ca fost sergent, adăugă că, chiar dacă ar comanda foc\nofiţerii, soldaţii nu vor trage în oameni, ci în vânt, ba s-ar putea să nici nu mai\nasculte comenzile şi să treacă unde sunt fraţii şi părinţii lor.\n– Bine-ar fi să fie cum ziceţi voi! făcu Serafim Mogoş necreză tor. Numai că în\nnădejdea asta să nu ne lăsăm, că peste câteva ceasuri, de nu şi mai curând, ne-om\npomeni în sat cu companiile şi cu jandarmii ş-apoi atunci să vedeţi bătăi şi\nschingiuiri!\nRecunoscu şi Petre că Serafim are dreptate. Soldaţii nu vor trage în oameni, dar\nvor aduce înapoi pe jandarmi şi pe boieri.\n– Nu, nu!... Nu putem răbda să intre peste noi armata! strigă Petre. N-are ce să\ncaute armata în satul nostru!... Nu ne trebuie aici armata!... Să stea la oraşe, să\npăzească pe boieri, că noi ne păzim şi singuri!",
  "Strigând, se înflăcăra şi se înfuria, ca şi când s-ar fi sfădit cu duşmani nevăzuţi.\nŢăranii, împrejur, gâfâind încă de ostenelile din cârciumă, răcneau când şi când,\nca să-şi dovedească puterile şi curajul. Cei care nimeriseră la băuturi nu se mai\nurneau din cârciumă şi horeau cu foc un cântec vitejesc, înjurând pe Busuioc sau\npe ciocoi.\n– Toată lumea, cu mic, cu mare, să iasă în capul satului!\nporunci Petre, ascuţit şi sec, ca la armată.\nTrebui să explice de mai multe ori că nimeni să nu vie cu mâna goală, ci fiecare\nsă se înarmeze cu ce poate, măcar cu o furcă de fier.\n– Apoi de-acuma ce-o vrea Dumnezeu! murmură Petre, închinâ ndu-se.",
  "6\n– Dragă Grigoriţă, acuma ne despărţim, zise Baloleanu în clipa când trenul intra\nîn gara Costeşti. Dacă vrei să asculţi sfatul meu, tu opreşte-te şi aşteaptă aici un\ncuvânt de la mine. Sper că până diseară vom reuşi să pacificăm satele, inclusiv\nAmara voastră.\nAtunci vei putea merge fără primejdii. Aşa, dragul meu! Vasăzică, la revedere!...\nLa revedere, domnule Herdelea!\nLe strânse mâinile foarte mişcat. Faţa lui durdulie era palidă.\nEmoţia îi schimbase vocea. Coborî pe peron grav, aproape întunecat.\nMaiorul Tănăsescu, comandantul trupelor, mustăcios şi sprâncenos, cu privirea\ntăioasă şi glasul aspru, se prezentă raportâ nd că, conform ordinelor primite atât\ndirect de la generalul Dadarlat, comandantul diviziei, cât şi de la comandantul\nregimentului său, se pune la dispoziţia prefectului.\n– Ce trupe aveţi, domnule maior? întrebă Baloleanu.\n– Un batalion cu efectiv de război şi o baterie cu şase tunuri!",
  "zise ofiţerul.\nPrefectul mulţumi rece şi se uită împrejur. În afară de câţiva ofiţeri, un grup\ncompact de refugiaţi ocupa şi aici peronul.\nSocotind că este în interesul popularităţii sale personale şi a partidului său, se\napropie de ei:\n– Domnilor, am venit să restabilim ordinea şi vom restabili-o fără întârziere!\nAveţi deci toată încrederea şi ajutaţi-mă şi dumneavoastră prin puţină răbdare!\nColonelul pensionar Ştefănescu, sosit cu acelaşi tren, nu se ostoi până ce nu mai\nşopti comandantului trupelor să nu cumva să-l uite, fiindcă într-însul şi-a pus\ntoată nădejdea. Dumnezeu şi norocul lui au făcut ca tocmai Tănăsescu să fie\nînsărcinat cu conducerea detaşamentului mixt, vechiul camarad în familia căruia\nse adăposteau azi fetele de frica ţăranilor şi unde s-a retras şi dânsul când a fost\nizgonit.\nPrefectul Baloleanu trecu apoi repede la primărie, urmat de membrii parchetului\nşi comandantul trupelor. Administratorul de plasă îi comunică toate informaţiile\nce le avea asupra situaţiei din comunele răsculate. Nu erau deloc îmbucurătoare,\nmai ales că prevedeau o rezistenţă dârză din partea ţăranilor. Ştirile veneau\nnegreşit de la oamenii care au fugit sau au fost fugăriţi din sate, răspândind\nspaimă şi groază de puterea, îndărătnicia şi sălbăticia răzvrătiţilor. Totuşi\nBaloleanu, oricât îi tremura sufletul, îşi păstra aparenţa de linişte şi hotărâre:\n– În orice caz, noi vom proceda fără pripire şi fără ură! Noi aducem pacea pentru\ncei paşnici. Faţă de ceilalţi avem constrângerea.",
  "Nu dorim vărsare de sânge, dar nu vom şovăi a întrebuinţa arma unde va fi\nnevoie. Acestea sunt normele generale, domnule maior şi domnilor procurori!\nApoi, cu harta judeţului pe masă, repetă itinerariul pe care-l discutase aseară la\nprefectură în Piteşti. Decisese ca el cu primulprocuror să meargă, într-o trăsură,\nîn fruntea coloanei. Maiorul îi atrase atenţia că ar fi periculos şi-l rugă să-i\npermită să întrebuinţeze prescripţiile militare în privinţa înaintării. Baloleanu îşi\ndădu seama că era să-şi rişte viaţa şi acceptă propunerea comandantului ca o\npatrulă puternică, în frunte cu un ofiţer, să recunoască întâi satele şi să impună\nrespectul ordinii...\nÎn acest timp, Grigore Iuga, rămas în gară cu tânărul Herdelea, fu înconjurat de\ndiferiţi cunoscuţi care se îmbulzeau, cu mutre de circumstanţă, să-i exprime\ncondoleanţele lor sincere. Grigore dădu cu ochii de Isbăşescu:\n– Vino-ncoace, vino, domnule, să aflu în sfârşit şi eu ce-a fost!\n– Să trăiţi, coane Grigoriţă! făcu contabilul zăpăcit. Să mă iertaţi că n-am\nîndrăznit... De altfel mai sunt pe aici şi alţii de la noi, care numai Dumnezeu ştie\ncum au scăpat din ghearele tâlharilor!\nGrigore nu observase pe plutonierul Boiangiu şi nici pe perceptorul Bârzotescu,\ndeşi se găseau împreună cu Isbăşescu. În mai puţin de douăzeci şi patru de ore\nprimise atâtea veşti dureroase, că sufletu-i era complet răscolit. Şi totuşi în fond\nnu ştia nimic precis. Toate informaţiile le auzise de la oameni care şi ei numai le\nauziseră. Nesiguranţa îl chinuia mai mult decât dacă ar fi cunoscut adevărul,\noricât de crud. Nerăbdarea lui de a ajunge grabnic la Amara îl tortura mai cu\nseamă din dorinţa de a dobândi certitudinea. Avea convingerea că odată cu",
  "certitudinea va veni şi liniştea sufletească.\nPlecară cu toţii şi pe drum trebuiră să-i povestească pe rând fiecare ce ştia.\nBârzotescu îl plictisi cu peripeţiile fugii sale. Îl şi întrerupse. Boiangiu se plânse\nîntâi că i-a rămas nevasta în mijlocul ţăranilor. Cât l-a rugat ea mereu să o ducă\nundeva! Dacă o fi păţit ceva, va avea-o pe conştiinţă până la moarte... Pe urmă\nspuse cum l-au dezarmat şi fugărit rebelii. Fireşte, ca să nu iasă coborât, îşi\nticluise o versiune oarecum eroică: îndată ce a izbucnit focul la Ruginoasa, a\nalergat, a luat măsuri pentru localizarea incendiului, cum scrie la regulament.\nDin nenorocire a întâmpinat rea-voinţă din partea ţăranilor pe de o parte, iar de\naltă parte a lipsit apa, aşa că nu s-a putut salva nimic. Dar cel puţin a putut să\ndescopere urmele răufăcătorilor care au pus focul. Dimineaţa a raportat boierului\nMiron, care a poruncit să închidă ochii, ca să nu aţâţe mai rău pe ţărani. N-a\napucat nici să răsufle bine că i-a venit vestea că şi la Lespezi s-a pus foc, ba s-ar\nfi săvârşit şi răutăţi mai mari.\nŞi apoi, numaidecât, că arde conacul domnului Cosma. Atunci, fără zăbavă, a\nieşit să facă ordine, chiar de-ar trebui să verse sânge.\nEra clar că hoţii lucrau după un plan şi că este la mijloc un complot în toată\nregula. Aproape de cârciumă a întâlnit o îngrămădire de săteni care păreau\nliniştiţi şi paşnici. A pătruns în mulţime şi...\nGrigore Iuga ascultă până-şi isprăvi povestea. Afla cel puţin începutul tulburării.\nDe la Isbăşescu avea să afle restul. De altminteri vestea uciderii lui Miron Iuga\nde la Isbăşescu a aflat-o lumea. De ieri, de pe la ora zece, când a sosit, îmbrăcat\nţărăneşte, în târguşorul Costeşti, a fost eroul zilei. A trebuit să istorisească cel\npuţin de douăzeci de ori tuturor domnilor din Costeşti ororile petrecute la\nAmara. Administratorul plasei a telefonat ştirea imediat oficial prefecturii,\nîngrozind pe demisionarul Boerescu, de la care a cunoscut-o curând tot oraşul.\nPrimarul i-a oferit ospitalitate chiar în familia sa şi i-a făcut rost de la judecătorul\nsupleant de un costum de haine nemţeşti pe care însă Isbăşescu, spre a-şi păstra",
  "cât mai mult aureola de martir, nu le-a îmbrăcat decât azi-dimineaţă.\n– Povestea mea e mai lungă, coane Grigoriţă! zise contabilul cu glas jalnic\npotrivit împrejurării. Dacă vreţi să mă ascultaţi, ar fi mai bine să vă osteniţi până\nla gazda mea, la primarul târgului, că suntem aproape, să vă spun toate din fir în\npăr!... O, Doamne!\nPrin câte am trecut şi ce-am văzut, parcă nici mie nu-mi vine a crede că s-au\nîntâmplat aievea! Şi barem eu am scăpat cu viaţă, slavă Domnului, pe când\nsărmanul conu Miron, Dumnezeu să-l ierte...\n– A murit? făcu Grigore sugrumat.\n– L-au ucis tâlharii...\n– Când?... De mult?\n– Alaltăieri, vineri, spre seară! răspunse Isbăşescu.\n– Aidem la gazda dumitale să-mi spui tot! murmură Grigore cu glas bolnav.\nConferinţa prefectului cu militarii şi procurorii se prelungi.",
  "Baloleanu avea obiceiul să repete de zece ori o explicaţie în toate amănuntele, ca\nsă fie sigur că a fost înţeles bine. Făcea el aceasta acasă, în cancelaria lui, cu\nsecretarul, pentru mici lucruri de procedură, dar azi când e vorba de nişte\nhotărâri atât de grave, de care poate să depindă viaţa lui sau soarta ţării! În\nsfârşit, socotind că s-au lămurit deplin, rosti sacramental şi într-o atitudine\neroică:\n– Şi acuma, domnilor, înainte la datorie!\nDeşi trăsura în care luase loc el cu primul-procuror era precedată de o companie\nde soldaţi cu armele încărcate şi cartuşierele pline de gloanţe, Baloleanu îşi\nsimţea inima sfârâind. Îi veni în minte Melania, plânsă şi îngrijorată, cum a lăsat-\no pe peronul Gării de Nord. Măcar de n-ar fi o prevestire! Cu ţăranii ăştia,\ncuprinşi de nebunie colectivă, nu poţi fi sigur de nimic. Sunt aşa de mulţi, că nici\no armată nu i-ar putea stăpâni. Ce-ar fi să se pomenească înconjuraţi şi atacaţi\ndin toate părţile de câteva mii de desperaţi? În realitate nici în armată nu poţi\npune absolută încredere când porneşti împotriva ţăranilor; în orice moment te\npoţi aştepta să te măcelărească propriii tăi soldaţi.\n– Domnule prim-procuror, cum îţi explici dumneata că tocmai în acest judeţ\nfrumos dezordinile au luat nişte proporţii atât de întristătoare? întrebă deodată\nBaloleanu ca să-şi risipească gândurile negre şi să-şi alimenteze curajul.\nToma Grecescu nu făcea teorii sociologice decât rareori, în rechizitoriile de la\njuraţi, când era silit să combată pe vreun apărător mai pretenţios. Fireşte, atunci\nse pregătea. Întrebarea prefectului îl zăpăci. El n-a avut răgazul să mediteze\nasupra cauzelor răscoalei actuale. În timpul liber se distra şi dânsul, ca toată\nlumea bună piteşteană, la vreo partidă de pocher. Răspunse tatonând:\n– A fost o relaxare generală a spiritului de ordine şi de autoritate, domnule",
  "prefect. Nu ştiu cum şi de ce, fiindcă nu intră în atribuţiile mele asemenea\ncercetări, dar parcă în ultimul timp a slăbit disciplina socială cam pretutindeni.\nLa ţăran, ca la toţi primitivii, reacţiunea se manifestă fatal în explozii de\nsălbăticie...\nMaiorul Tănăsescu, încălecând un roib impozant, plecase în trap leneş înaintea\ngrosului coloanei şi chiar a avangardei, pe urmele patrulei de recunoaştere.\nBaloleanu îl văzu venind înapoi într-un galop furtunos. Se cutremură. În aceeaşi\ndirecţie se zărea conturul unui sat. Puse mâna pe braţul procurorului, să-i\noprească sforţarea intelectuală:\n– Un moment... Ce s-o fi întâmplat oare, de goneşte aşa maiorul? Tănăsescu se\ngrăbea doar să-i anunţe că satul Vlăduţa e liniştit.\nAu dat foc conacului şi au prădat, adevărat, dar acum oamenii s-au dezmeticit şi\ncer iertare. Pentru a se evita orice poftă de eventuală reizbucnire a dezordinii, va\nlăsa în sat o secţie de soldaţi sub comanda unui ofiţer.\n– Perfect, domnule maior! Mulţumesc! zise Baloleanu uşurat.\nÎn uliţă, în faţa ruinelor conacului, era adunat tot satul. Când sosi trăsura cu\nprefectul, maiorul Tănăsescu, care galopase iar înainte, strigă:\n– În genunchi, hoţilor, că vă fac piftie!\nToată lumea căzu la pământ. Baloleanu, recunoscător maiorului pentru energia",
  "ce o desfăşură, coborî din trăsură şi se apropie de mulţimea prosternată, strigând\nşi el, dar cu o milă oficială în voce:\n– Ce-aţi făcut, nenorociţilor!\n– Iertaţi-ne, dom’le prefect!... Fie-vă milă! gângăviră sute de guri plângătoare.\n– Vă pare rău de ce-aţi făcut? continuă prefectul.\n– Păcatele noastre!... Milă şi îndurare! plânse corul în genunchi.\nDupă ce le puse în vedere că vor trebui să plătească toate pagubele până la un\nban şi că cei ce se vor dovedi vinovaţi vor suferi asprimea legii, le citi manifestul\nguvernului, însoţindu-l cu multe explicaţii. Peste vorbele lui, promiţătoare şi\niertătoare, maiorul adăugă o cruce:\n– Cine va mai face vreo nelegiuire, oricât de mică, sau nu va asculta o poruncă,\nva fi imediat împuşcat fără judecată. Nimeni n-are voie să iasă din sat fără voia\nofiţerului care rămâne aici cu trupa!\nOrdonă apoi sublocotenentului să stea la dispoziţia colonelului Ştefănescu, care\nare să sosească în curând, şi să-i dea tot concursul său şi al trupei.\nPrefectul era foarte mulţumit. Aşa-l voise şi el pe comandantul trupelor. Dacă se\nva menţine până la capăt, se gândea să-l propună pentru decoraţie. El, ca civil şi",
  "reprezentant politic al guvernului, trebuie să fie mai indulgent. Guvernul are\nnevoie de simpatiile cetăţenilor şi chiar ale ţăranilor. Armatei i-e indiferentă\nsimpatia oricui. Toată lumea e obligată să o iubească. Cine n-o iubeşte sau se\nridică contra ei, mănâncă puşcărie. Ce bine-ar fi dacă şi guvernul ar putea\nimpune poporului o iubire perpetuă!\nÎn satul Ioneşti, următorul, prefectul ţinu o cuvântare mai caldă, fiindcă nu\nfusese nici o dezordine, adevărat că nici conac boieresc nu se găsea.\nÎndată ce ieşi coloana din Ioneşti, maiorul Tănăsescu trecu la compania din urmă\nsă dea ultimele dispoziţii căpitanului însărcinat cu pacificarea satelor de pe malul\ndrept al Teleormanului până la Izvoru. Într-o brişcă, un procuror cu\nadministratorul de plasă reprezentau autoritatea civilă...\nÎn Babaroaga un pluton, comandat de un locotenent, fu detaşat pe linia Gliganu-\nLespezi ca flanc-gardă. Având informaţii că în Gliganu dezordinile au fost mai\ngrave, locotenentul urma să-şi ia toate măsurile de precauţie. Dacă va fi nevoie,\nva rămânea cu plutonul întreg să ţie ocupat satul, trimiţând o simplă patrulă la\nLespezi, locul de raliere, pentru a raporta despre situaţie.\nColoana principală continuă calea spre Bârlogu pe drumul mai puţin umblat de\ncare. În Bârlogu, prefectul fu agreabil surprins văzând mai în fiecare poartă câte\no bucată de pânză albă, atârnată ca o închipuire de steag al păcii.\n– Ei da, asta e comună de omenie! declară Baloleanu, aflând că nu s-a întâmplat\nnimic rău şi că modestul conac, nelocuit şi servind doar ca magazie, a rămas\nneatins.",
  "Un grup de ţărani aştepta la primărie sosirea armatei. După ce îi lăudă că au fost\ncuminţi, prefectul le spuse patetic că şi guvernul are grijă de nevoile lor şi a\nhotărât să facă toate înlesnirile celor ce s-au purtat bine şi să-i ajute în toate. Iar\nca o dovadă a solicitudinii guvernului, citi rar şi cu glas muiat în emoţie\nmanifestul cu reformele, lămurind pe graiul poporului ceea ce i se părea mai\npuţin lămurit. Ţăranii ascultară cu capetele goale, cu frunţile încreţite, cu priviri\nciudate şi nedumerite.\n– Rămâneţi sănătoşi, oameni buni, şi să nu vă abateţi nici în viitor de pe calea\ncea dreaptă! strigă Baloleanu sfârşind şi urcându-se în trăsură.\nPână la Lespezi, o jumătate de oră, nu mai conteni a scoate în valoare meritele\nacestor bravi săteni care, în mijlocul furiei incendiare ce a cuprins toată regiunea,\nau avut tăria sufletească să păstreze ordinea. Primul-procuror Grecescu îşi\npermise să observe, bazat pe vechea sa experienţă în materie penală, că ar fi mai\npractic să întreprindă imediat, în satele prin care trec, câte o cercetare sumară, să\nafle pe agitatorii şi răufăcătorii principali şi să-i aresteze, ca astfel să împiedice\nmai sigur reînceperea dezordinilor.\n– Evident, din punct de vedere procedural aşa ar fi! zise prefectul foarte volubil.\nDar trebuie să ţinem seama şi de factorul politic, domnul meu! Dezordinile s-au\ngeneralizat prea mult şi spiritele sunt prea înfierbântate. Primul scop trebuie să\nne fie o pacificare a spiritelor. Ţăranii să se liniştească fără teama unor represiuni\ncare i-ar putea exaspera şi care deci ar agrava situaţia.\nVinovaţii vor fi pedepsiţi, negreşit, exemplar, dar după ce vom asigura o\ndestindere generală. Pe urmă va începe şi opera justiţiei, care va aplica sancţiuni\nnecruţătoare spre a evita în viitor repetarea unor astfel de nenorociri naţionale!\nÎn Lespezi, la marginea comunei, maiorul Tănăsescu raportă clocotind de",
  "indignare:\n– Domnule prefect, aici e un sat de criminali! Aici s-au comis omoruri!... Aici\ntrebuie să...\n– Calm, calm, domnule maior! zise Baloleanu speriat. Sarcina noastră e prea\ndureroasă şi tocmai de aceea trebuie să ne păstrăm sângele rece.\nBombănind şi scrâşnind înjurături, maiorul conduse pe Baloleanu direct la\nbiserică. Un preot tinerel şi spân, în odăjdii, aştepta în poartă, cu o faţă onctuoasă\nşi îngrozită, căci, adineaori, maiorul Tănăsescu îl înjurase şi-i făgăduise că-l va\nîmpuşca.\n– Domnule prefect, noi am fost neputincioşi să împiedecăm ce... îngână preotul\ncu o plecăciune umilă.\n– Dă-te la o parte, banditule! sâsâi maiorul, înlăturându-l cu cotul din uşă.\nLângă altar, pe un catafalc improvizat, acoperit cu un giulgiu, zăcea cadavrul\nNadinei. Maiorul ridică un colţ, dezvăluind figura învineţită şi scofâlcită.\nBaloleanu întoarse privirea, bâlbâind:\n– O, bestiile, bestiile!... Sărmana femeie!\nIeşi repede afară. În nări îi stăruia un miros necăcios şi atât de răscolitor, de",
  "parcă-i întorcea stomacul pe dos. Îşi umplu plămânii de câteva ori cu aer\nproaspăt, gâfâind cuvinte de revoltă, până ce dădu cu ochii de tânărul preot care\nrămăsese înlemnit lângă intrarea bisericii.\n– Bine, părinte, cum aţi putut îngădui asemenea nelegiuire?...\nBietul Grigoriţă! Are să fie zdrobit când...\nPreotul se scuză plângător. Toate s-au petrecut aşa de năprasnic, că nici el, nici\nnimeni n-a putut interveni. Ulterior a aflat şi dânsul că nişte oameni din Amara\nar fi fost aţâţătorii relelor şi le-ar fi săvârşit chiar pe cele mai mari. El îi ştia pe\ntoţi vinovaţii, cum îi ştia tot satul, dar nu îndrăznea să-i divulge de frică să nu-şi\nfacă traiul imposibil în Lespezi. Povesti prefectului cum a salvat Matei Dulmanu\ncadavrul cucoanei când norodul a pus foc conacului, cum apoi dânsul l-a aşezat\nîn biserică, aproape de altar, ca nu cumva vreun smintit să-l pângărească în vreun\nfel, ceea ce s-ar fi putut întâmpla în zilele acestea de răsturnări fără seamăn. În\nsfârşit mai spuse cum a adăpostit el şi a ascuns, cu multe riscuri, în propria casă,\npe şoferul neamţ, rănit şi ameninţat a fi masacrat de mulţimea pornită pe\nrăzbunări...\n– Destul! strigă Baloleanu înfuriat. Vom lua la timp măsurile cuvenite! Până\natunci... Unde este primarul comunei?\n– Noi n-avem primar în sat, fiindcă ţinem de Amara...\nPe Baloleanu nu-l mai interesa răspunsul preotului. Se întoarse spre primul-\nprocuror şi-i vorbi despre Nadina şi Grigore, plângâ ndu-i pe amândoi\ndeopotrivă.",
  "– Şi totuşi trebuie să ne păstrăm calmul, să ne stăpânim! oftă dânsul întristat şi\ndemn. Înainte, la datorie.\nCoborî în uliţă morfolind în minte cuvântarea ce voia s-o ţină ţăranilor adunaţi în\nfaţa ruinelor rămase din conacul lui Gogu Ionescu. Era hotărât să-i mustre sever,\ndar fără să-i exaspereze, spre a nu compromite opera de liniştire pornită sub\nauspicii suficient de favorabile... Maiorul, care se depărtase să mai dea ordine, se\nînapoie mai furios:\n– Tâlharii ăştia nu pricep de vorbă, domnule prefect!... dacă continuăm aşa,\nriscăm să fim atacaţi, domnule prefect!... Bandiţii îşi închipuiesc că ni-e frică de\nei, domnule prefect!\nDe la locotenentul plutonului trimis spre Gliganu a primit un raport că trebuie să\nrămâie pe loc, situaţia fiind prea tulbure. În acelaşi timp li s-a atras atenţia asupra\nunui nour de fum din direcţia Bârlogu. Drept răspuns la vorbele bune şi laudele\nde adineaori, la reformele şi înlesnirile din manifestul guvernului, ticăloşii au\nincendiat conacul îndată ce trupele au părăsit satul.\nAsta era grav. Dacă ei îndrăznesc să se răscoale şi în spatele armatei, înseamnă\ncă duhul răului e mai adânc înrădăcinat decât se crede... Maiorul Tănăsescu\ndeclară ritos prefectului că, având răspunderea întreagă pentru siguranţa trupelor,\nel nu poate îngădui să fie încercuit. Baloleanu fu cuprins de spaimă. Se şi vedea\nînconjurat de cete de ţărani sălbăticiţi, bătut, schingiuit şi omorât. Presimţirea\nMelaniei sale era aproape să se împlinească.\n– Domnule maior, vă rog să luaţi dispoziţiile pe care le credeţi utile! zise dânsul\nbrusc, cu glasul puţin tremurat.",
  "Un detaşament de două plutoane fu trimis să restabilească ordinea în Bârlogu. Va\nfi pedepsit exemplar şi imediat tot satul, bărbaţi, femei, copii, fără nici o\nexcepţie, prin bătaie. Dacă s-ar schiţa vreo rezistenţă, se va trage în plin şi, la\nnevoie, se vor aduce tunurile şi se va distruge cuibul de rebeli din temelii.\nÎn clipa când cele două plutoane porneau în marş forţat spre Bârlogu, dinspre\nAmara sosi patrula de recunoaştere, raportând că ţăranii de acolo, înarmaţi cu\ncoase, furci, topoare, câteva arme de foc, s-au concentrat la marginea satului şi\nau refuzat să permită trupei să-şi continue calea, ameninţând pe ofiţer cu moartea\ndacă ar încerca să pătrundă în comună.\nBaloleanu păli. Avea impresia că a căzut într-o capcană îngro– zitoare.\nAdministratorul de plasă a avut dreptate că ţăranii sunt bine organizaţi şi în stare\nsă înfrunte chiar armata.\n– Ei, domnule maior? Acuma? întrebă perplex şi răguşit.\nMaiorul Tănăsescu avea scăpărări furioase în ochi. Răspunse războinic:\n– Domnule prefect, avem noi ac de cojocul tâlharilor!\nDădu ordine. Trupele îşi reluară înaintarea. Urcându-se în trăsură, Baloleanu,\nparc-ar fi încercat suprema supapă de siguranţă, mai întrebă o dată pe Tănăsescu,\nîncet, să nu-l audă alţii:",
  "– Oamenii dumneavoastră sunt, sper, siguri, domnule maior?\n– Soldatul român execută ordinele, domnule prefect. E cel mai leal soldat din\nlume!\nIeşind din Lespezi, prefectul se spovedi confidenţial şi primuluiprocuror:\n– În asemenea situaţii, îţi închipui ce-ar fi dacă n-am putea conta pe disciplina\narmatei!... Ce catastrofă!... Vorbesc, fireşte, în general, fără să ne mai gândim la\nsoarta ce ne-ar aştepta pe noi, ăştia care ne sacrificăm aici pentru fericirea ţării!",
  "7\nÎn marginea satului ţăranii trepădau de nerăbdare, umplând şoseaua şi\nîmprejurimea. Cu feţele roşii, cu ochii înflăcăraţi, aşteptau şi se îndemnau ca la o\nnuntă mare. Toţi aveau de spus câte ceva, ca şi când ceilalţi n-ar fi ştiut nimic\nsau nici n-ar fi fost de faţă, şi toţi spuneau acelaşi lucru şi aproape cu aceleaşi\ncuvinte.\nUneori, arar, se făcea linişte şi atunci toţi se simţeau cuprinşi de o înfiorare\napăsătoare, pe care încercau apoi să o alunge cu alte urlete mai năvalnice, parcă\nle-ar fi fost frică tuturor să nu se trezească dintr-o beţie fericită.\n– Uite-i că iar vin! strigară deodată câteva glasuri. Toate capetele se întoarseră\nspre Lespezi. Ştiau că iar vor veni, că trebuie să vie şi fiecare nădăjduise în taină\ncă totuşi nu vor reveni.\n– Să vie, să vie, că doar pe ei îi aşteptăm! răcni Petre Petre cu un glas subţire,\natât de schimbat, parcă nici n-ar fi fost al lui.\nNicolae Dragoş, alături, strângând o furcă de fier în mână, mormăi cu o ură care-\ni învineţea vorbele:\n– Lasă, că le facem noi de petrecanie, soarele, şi dumnezeii, şi precista, şi...\nSudălmile i se încâlciră în cerul gurii până se înecară într-un scrâşnit. Chirilă",
  "Păun, ţinându-se pe lângă Nicolae, ţipa ca o babă, ameninţând cu o puşcă luată\nde la jandarmi şi întrebuinţată în chip de măciucă. Mai departe, în mijlocul unei\nîmbulzeli, Toader Strâmbu, înarmat la fel, se jura că n-are să se astâmpere până\nce nu va zdrobi căpăţâna ofiţerului care comandă trupele, măcar de-ar fi general.\nTăcut şi încruntat, Serafim Mogoş avea de asemenea o armă, chiar pe a\nplutonierului, pe care o purta agăţată de curea pe umăr ca un recrut silitor, cu\ntoate că nu făcuse armată niciodată.\nÎn dosul lui Petre, parc-ar fi fost umbra lui, se zbuciuma Ilie Cârlan, agitând şi el\no puşcă şi hăpăind întruna, ca şi când n-ar fi fost în stare să găsească altceva:\n„Nea Petrică!... Nea Petrică!...“ Strigătele şi înjurăturile răbufneau când ici, când\ncolo. Furia ţâşnea din ochi şi din gâtlejuri ca un abur otrăvit, încingând sutele de\noameni în aceeaşi ceaţă invizibilă. Coase, topoare, furci, sape se învârteau în aer,\ncercând parcă să sperie şi să oprească prin ameninţări apropierea primejdiei.\nGlasuri ascuţite de femei şi copii spintecau lărmuirea bărbaţilor ca împunsături\nde ace într-o pânză groasă de câlţi.\nÎn vreme ce ţăranii se vânzoleau, coloana de soldaţi se târa pe şosea ca o uriaşă\nrâmă neagră. Raze de soare jucăuşe, căzând pe luciul baionetelor înfipte pe\narme, se răsfrângeau cu sclipiri speriate în văzduh. În curând se deosebiră\nrândurile şi cei câţiva călăreţi, şi trăsura cu prefectul şi procurorul, apoi tunurile\ntrase de câte şase cai, încheind trupul apocaliptic ca o coadă turtită cu solzi\nmetalici.\nCu cât oastea tăcută se apropia, cu atât gălăgia ţărănească se învolbura ca un cor\nsălbatic ameţitor. Grămădirea de oameni se răsfira în părţi de-a curmezişul\nşoselei, subţiindu-se, parcă toţi ar fi vrut să vadă mai bine pe vrăjmaşi şi să-i\nînfrunte.\nO comandă aspră răsună în vârful coloanei militare. Două companii se\ndesfăşurară în linie, una în dreapta şi alta în stânga şoselei, oprindu-se apoi la o\ndistanţă numai de vreo sută de paşi de gloatele ţărăneşti. Între ele, pe şosea,",
  "apărea trăsura prefectului Baloleanu, escortată de maiorul călare.\n– Calm, domnule maior! Să nu ne pierdem calmul! bolborosi Baloleanu, foarte\ngalben, coborând şovăitor din caleaşcă, urmat de primul-procuror, care părea cel\nmai liniştit dintre toţi.\n– Cum ordonaţi dumneavoastră, domnule prefect! făcu maiorul Tănăsescu,\nagitându-şi atât de vijelios cravaşa cu mâner de argint, încât calul ciulea urechile.\nDeşi acuma îi vedeţi şi-i auziţi, şi vă puteţi convinge că nu merită altceva decât\ngloanţe şi baionete!\n– Nu, nu! bâigui Baloleanu. Trebuie mai întâi să...\nI se împleticeau picioarele şi-i clănţăneau dinţii. O frică nătângă îi rodea inima,\ncă soldaţii se vor înfrăţi cu ţăranii şi-l vor măcelări.\nMulţimea de ţărani începu deodată o mişcare pe loc ca o apă bătută de un vânt\nnehotărât. Era o legănare într-o parte şi într-alta, căreia clocotul de urlete îi\nîmprumuta o înfăţişare războinică.\n– Nu ne trebuie boieri! Aţi venit să ne omorâţi?... Noi nu ne speriem de\nsoldaţi!... Destul ne-au batjocorit ciocoii!... Huo! huo!...\nSă nu trageţi, fraţilor!...",
  "Prefectul împietrise pe şosea, privind vălmăşagul de ţărani şi murmurând în\nneştire:\n– Calm, calm, domnilor...\nPrimul-procuror Grecescu rămăsese câţiva paşi mai înapoi, iar maiorul, abia\nstrunindu-şi nerăbdarea, gâdila cu pintenii coastele calului, care dansa şi trepida.\nApoi din gloata ţărănească ţâşni deodată Anghelina lui Nistor Mucenicu, cu\ncopilaşul cel mic în braţe, cu basmaua alunecată pe spate şi părul ciufulit.\nAjunse până aproape de Baloleanu, zbierând şi blestemând cu un glas desperat.\nCa şi când ar fi vrut s-o apere, Anton nebunul fugi după ea şi o smuci înapoi\nstrigând:\n– Să n-o ascultaţi pe muierea asta, că e amărâtă şi nu ştie ce-i iese din gură!... În\nlături, Anghelino! Şi taci mulcom şi lasă să le spun eu ce mi-a poruncit\nDumnezeu!... Că a venit ceasul judecăţii şi oamenii trebuie să afle adevărul!...\nNu staţi, fraţilor, încruntaţi la faţă şi cu armele întinse spre fraţii voştri cei\noropsiţi! Întoarceţi armele asupra diavolului care v-a trimis să ucideţi nevinovaţi\nşi să...\nCuvintele se revărsau ca o vâltoare de scântei gata să aprindă tot ce întâlneşte în\ncale. Glasul se ridica stăpânitor peste vuietul mulţimii, parc-ar fi fost al unui\ncântăreţ extraordinar acompaniat de un uriaş cor barbar.",
  "În faţa gloatelor gălăgioase soldaţii, de o parte şi alta a şoselei, stăteau neclintiţi,\nnegri şi reci ca nişte maşini în formă de oameni.\nNumai ochii pe feţele negricioase clipeau cu luciri arzătoare.\nPe şosea, între cele două ziduri de soldaţi, ca într-o poartă deschisă spre altă\nlume, se agitau într-o zăpăceală galbenă prefectul Baloleanu, primul-procuror şi\nmaiorul Tănăsescu, având în spate trăsura cu doi cai cu trupul nemişcat al\ngrosului armatei în coloană de marş cu bateria de tunuri în coadă.\n– Ce facem, ei, ce facem? strigă prefectul nervos cu manifestul guvernului\nmototolit în dreapta. Domnule maior, ce facem?...\nDomnule prim-procuror?\n– Tâlharii au înnebunit de tot, făcu maiorul, învârtindu-şi calul încoace şi încolo\nca la o paradă. Sunt în stare să atace trupa, aveţi să vedeţi, domnule prefect!\n– Totuşi trebuie să le comunicăm manifestul, domnilor! reluă Baloleanu, complet\nbuimăcit, cu ochii mereu la mulţimea furioasă de ţărani care părea că se apropie,\ndeşi stătea pe loc în aceeaşi aţâţare. Dumneata ce zici, domnule prim-procuror?\n– Să nu ne pierdem capul! zise Toma Grecescu cu spaimă.",
  "Legea trebuie respectată, domnule prefect!\n– Trompet, trompet! răcni Tănăsescu. Unde umbli, zevzecule?...\nAici, lângă mine să stai, înţelegi? Trompetul batalionului, un sergent călare, sosi\nîn galop cu trâmbiţa sprijinită reglementar pe genunchiul drept:\n– Ordonaţi, domnule maior!\nTănăsescu întoarse spatele. Auzea vorbele lui Anton, care-l supărau mai mult ca\norice, parcă l-ar fi insultat pe el personal. Se gândea să se repeadă la dânsul şi să-\nl cravaşeze în faţa mulţimii, ca să fie pildă şi altora care ar mai cuteza să sfideze\ntrupa. Se pomeni însă răstindu-se aproape la prefect:\n– Domnule prefect, dumneavoastră nu auziţi îndemnul la nesupunere şi rebeliune\ncătre trupele de sub comanda mea?... Eu trebuie să iau măsuri, domnule\nprefect!... Eu am răspundere pentru siguranţa trupelor, domnule prefect!\n– Domnule maior, nu-ţi permit să ridici tonul! strigă deodată, înfuriat, Baloleanu.\nDumneata eşti aici sub ordinele mele, nu eu la ordinele dumitale!\nÎn acelaşi moment, Anghelina, care nu încetase a zbiera, începu să alerge prin\nfaţa frontului, cu copilul în braţe, arătând şi bătându-şi bucile:\n– Să vă fie ruşine! Soldaţi sunteţi voi, ori tâlhari?... Ruşine!...",
  "Nu mi-e frică de puştile voastre, iacă!... Trageţi colea, dacă îndrăzniţi!...\nTrageţi!... De ce nu trageţi?... Uite colea! Uite colea!\nTănăsescu, văzând-o, agită iar cravaşa:\n– Uite, scârnăvia dracului cum îşi bate joc de trupă!... Mama ei de scârnăvie!...\nPuneţi mâna pe ea, băieţi!...\nZidul militar nici nu clipea, parcă ar fi fost de oţel, în schimb, din mulţimea\nrăzvrătită porniră brusc alte strigăte:\n– N-o lăsaţi, măi oameni, s-o omoare!... Săriţi, băieţi!... Pe ei, fraţilor!\nIci-colo câte un pâlc de îndrăzneţi se avânta spre frontul soldaţilor, în timp ce\nalţii împroşcau cu bulgăraşi de pământ sau cu pietre. Calul maiorului, lovit de un\nbolovan rătăcit, se ridică speriat în două picioare.\n– Dumneata aştepţi să ne masacreze bandiţii? se răsti Tănăsescu la primul-\nprocuror. Nu vezi că au început să ne bombardeze? Apoi continuă cu glas de\ncomandă:\n– Trompet, sună!... Trompet!",
  "În secunda următoare văzduhul fu străfulgerat de sunetul arămiu al trâmbiţei.\nCalul trompetului mişca urechile după cum obrajii sergentului se umflau şi se\nroşeau.\n– În numele legii...\nCuvintele procurorului, înfricoşate şi uscate, nu le auzi prefectul Baloleanu.\nNumai glasul trâmbiţei, necruţător şi ameninţător, şerpuia peste capetele\noamenilor ca un bici de foc. Pe când trâmbiţ a suna, maiorul Tănăsescu ridică\nsus cravaşa cu o comandă scurtă. Două sute de ţevi de puşcă se îndreptară cu\nacelaşi gest spasmodic asupra ţăranilor. Vociferările sălbatice se curmară o clipă,\nparcă le-ar fi retezat un paloş, dar numai spre a reizbucni mai tumultuoase:\n– N-au voie să tragă!... Nu-ţi fie frică, moşule!... Hai, băieţi, că nu vă împuşcă!...\nAoleu, că v-a întrecut Anghelina!\nApoi răsunară alte comenzi aspre, ascuţite ca nişte scârţâituri de ferăstrău ruginit.\nZidul de soldaţi executa maşinal, sacadat, aceeaşi mişcare de arme. Ţevile cu\ncâte o dungă albă de soare se ridicară deodată la ochi, degetele apăsară deodată\npe trăgaci şi salva de gloanţe umplu cerul cu o răpăială pripită.\nÎn vreme ce, cu aceleaşi gesturi automate, soldaţii coborau armele de la ochi şi le\nreîncărcau, din mulţimea de ţărani izbucniră ţipete de spaimă. Ca şi când o\nperdea de uragan ar fi măturat câmpia, oamenii se simţeau cuprinşi într-un\nînceput de mişcare de fugă.\n– Au tras în aer! răcni Petre cu ochii bulbucaţi. N-aveţi frică, fraţilor! Staţi pe\nloc!... Unde te îndeşi?... Nu fugiţi!... Înainte, oameni buni! Pe ei!... Să le luăm",
  "puştile şi gloanţele!\nParcă pânza de gloanţe, cu pocnetele ei, ar fi spălat toate zgomotele ce\nmurdăreau văzduhul, se făcuse o clipă de tăcere mare şi dureroasă. O groază\nmare părea că a rărit şi risipit aerul, încât pe faţa pământului n-a mai rămas decât\nun vid imens, chinuitor de suflete. În tăcerea aceasta goală, glasul lui Petre cădea\nca o ploaie fierbinte, asmuţitoare. Din toate piepturile izbucni deodată un urlet\ncare parcă aprinsese văzduhul mai violent ca salva de gloanţe de adineaori. Pe\nurmă glasurile se vălmăşiră iar într-o larmă tulbure şi cleioasă ca o băltoacă\nrăscolită de grindină.\n– Domnule maior! strigă prefectul Baloleanu cu pălăria pe ceafă, cu faţa\npământie. Ne asaltează ţăranii, domnule!... Nu vezi?... Domnule procuror!...\nI se părea că mulţimea smintită îşi ia vânt să se năpustească asupra armatei. Frica\nîi sfâşia inima, dar în acelaşi timp îl sugruma şi o furie mare împotriva\ncomandantului care îl lăsa să fie măcelă rit de banda răzvrătiţilor.\nMaiorul Tănăsescu nu mai auzea nimic, atât era de enervat, îndeosebi din pricina\nprefectului care, cu tergiversările lui de laşitate, l-a pus şi pe el în situaţia de-a\ntolera necuviinţele, insultele şi chiar loviturile ţăranilor.\n– Trompet, izbucni maiorul. De ce nu suni, ticălosule?... sună mereu, trompet, să\naudă şi domnul prefect că aici nu mai e politică!... Hoţii vor să ne bea sângele,\nonorate domnule prefect!...\nVedeţi, domnule prefect? Calul îl învârtea într-un cerc, înnebunit de vociferările\nmulţimii.",
  "Trâmbiţa sfârteca aerul cu o insistenţă, parcă ar fi răsucit un cuţit într-o rană vie.\nBuimăciţi de glasul de alarmă, grupuri de ţărani, cu beţe, furci şi coase, ca şi\ncând s-ar fi apărat de lupi, se avântau spre frontul trupelor.\nMaiorul Tănăsescu ridică cravaşa. Două comenzi lacome fură subliniate de două\nzgomote metalice, simple, ritmice.\nApoi, la intervale foarte scurte, se auzi foarte ascuţit numai câte un cuvânt scurt:\n– ...ochi!... foc!...\nGloatele de ţărani se poticniră, parc-ar fi primit fiecare câte un pumn în piept,\nnumai o clipă, cât pârâi salva şi până când ţevile cu gura fumegândă alb reveniră\nîn poziţia orizontală.\nTrâmbiţa nu-şi întrerupse deloc ţipetele de aramă... Zdrenţele zgomotului\nîmpuşcăturilor încă nu se risipiră şi nici şuierul gloanţelor încă nu apucase a se\npotoli când din vălmăşagul de oameni ţâşniră stropi de sânge şi urlete de durere.\nMulte trupuri se prăbuşiră, scormonind pământul, care cu unghiile, care cu dinţii,\ntoate zvârcolite de chinuri ca nişte râme zdrobite: „Aoleu!...“ ,,M-a omorât,\nmamă!...“ „Aoleu, fraţilor!...“ M-a împuşcat, oameni buni!...“ În acelaşi moment\nmulţimea se întoarse înapoi, cuprinzând în fuga ei şi pe puţinii care nu-şi\npierduseră îndrăzneala. Spaima îşi înfigea tentaculele nenumărate în cetele\nzguduite de focul soldaţilor, împingându-le într-o goană zvăpăiată spre sat...",
  "Maiorul Tănăsescu îşi ţinea strâns roibul, cu luciri de oţel în ochi, cu o uşoară\nîncruntare a muşchilor figurii. Alături trompetul îşi umfla mereu obrajii ca nişte\nfoi automate, legănând uşor trâmbiţ a, în vreme ce calul lui, cu gâtul încordat şi\ncapul în piept, îşi rodea zăbalele cu clăbuci de spumă cenuşie. Mai înapoi, în\nşosea, prefectul Baloleanu cu picioarele înţepenite, cu ochii rătăcitori, spunea\nîntruna procurorului, care parcă asculta şi nu auzea:\n– Ne trebuie sânge rece, ca să nu se verse sânge nevinovat...\nÎşi dădea seama că vorbeşte de sânge, vroia să evite cuvântul şi cuvântul îi venea\nmereu pe buze şi-i ardea gura ca o năvală de sânge fierbinte.\nCravaşa maiorului se înălţă iarăşi în aer, glasul lui tăios se sfredeli iar printre\nsunetele trâmbiţei, armele făcură iarăşi câteva mişcări scurte şi împuşcăturile\ntrosniră cu acelaşi pârâit prelung.\n– Domnule maior, domnule maior! strigă prefectul fără să-şi poată dezmorţi\npicioarele. Baia de sânge...\nSe opri amărât că iar i-a venit sângele pe limbă. Ba acuma parcă şi mirosul îi\ngâdila nările. Tănăsescu întoarse capul spre el, dar nu răspunse decât printr-o\nprivire dispreţuitoare. În schimb rosti câteva comenzi care puseseră în mişcare\nzidul de soldaţi...\nŢăranii fugeau mâncând pământul, îmbulzindu-se, strivindu-se, urlând. Se\nîngrămădeau mai ales pe şosea, dar mulţi se împrăştiau şi prin grădini, prin",
  "curţile caselor de margine, fiecare grăbit să dispară în faţa gloanţelor. Pe câmp\nrămâneau doar câteva zeci de trupuri, unele zvârcolindu-se şi văitându-se, altele\nînţepenite cum le-a găsit moartea. Lângă şanţul şoselei, Anghelina zăcea cu faţa-\nn sus nemişcată, lovită de un glonte în frunte; copilaşul în braţele ei moarte\nplângea şi vrăjea din mânuţele goale, parcă ar fi căutat să se smulgă de la pieptul\nmamei. Aproape de ea, un bătrân se zvârcolea între un băieţel ucis, cu faţa\nstrâmbată de spaimă, şi Chirilă Păun, care horcăia nemişcat, vărsând la fiecare\nhorcăit sânge negricios, năclăindu-i barba, gâtul, pieptul, închegându-se în dungi\ngroase... Pete albe însemnau pe pământul gras de la marginea Amarei numai\ntrupurile ţăranilor morţi reci sau agonizanţ i, căci cei loviţi mai uşor goneau sau\nse târau printre ceilalţi fugari, vrâstând calea cu dâre de sânge.\n– Nu fugiţi, fraţilor!... Opriţi, fraţilor!... Dumnezeul lor de...\nPetre striga cât îl ţinea gura, precum a strigat de la primul moment, dar era târât\nşi el în goana mulţimii, neputincios, ca o frunză pe un puhoi de ape ce au rupt\nzăgazurile. Ilie Cârlan, strângând cu mândrie puşca goală, gâfâia lângă Petre,\ndesperat de desperarea lui. Mai departe, Nicolae Dragoş se zvârcolea să se\napropie de Petre, să schimbe împreună două vorbe. Dar mulţimea îngrozită îi\ncuprindea pe toţi, irezistibil, în aceeaşi fugă dezmăţată, spre un adăpost\nîmpotriva morţii care le ţiuise tuturor în urechi...\nÎn urma gloatei fugare un detaşament de soldaţi pornise pe şoseaua presărată cu\ncadavre. În frunte păşea un lanţ strâns de trăgători, cu armele gata de a trage,\nocupând corpul şoselei din şanţ în şanţ, iar pe amândouă marginile câte un\npluton în coloană de marş, mijlocul rămânând rezervat pentru maiorul\nTănăsescu, însoţit de trompetul batalionului. Din când în când maiorul răcnea\ncomenzi scurte, trupa se oprea, puştile trosneau, apoi marşul reîncepea pe uliţa\nsatului, printre casele care păreau pustii.\nTănăsescu vedea cum, la fiecare salvă, mai mulţi sau mai puţini din fugari se\nrostogoleau la pământ, parcă şi-ar fi pus piedică ei între ei, cum unii încercau să",
  "se mai ridice şi apoi se prăbuşeau fără să mai clintească. Dar goana ţăranilor îl\nîntărâta, ca şi când i-ar fi socotit laşi sau ar fi dorit o împotrivire ca să justifice\ngloanţele. Suduia neîncetat printre dinţi, răcorindu-şi puţin nervii, apoi iar\ncomanda:\n– ...stai!... ochi!... foc!...\nGrosul trupelor rămăsese la marginea satului pe loc, aşteptând întâi curăţirea\nterenului. Împreună cu ele rămăsese şi prefectul Baloleanu cu primul-procuror,\nlângă trăsura lor. Baloleanu nu-şi mai dădea seama cum s-au întâmplat lucrurile,\ndar se simţea profund jignit că maiorul a plecat să urmărească pe ţărani, iar pe el\nl-a lăsat acolo caraghios, deşi el are toate puterile şi toate răspunderile. Începu să\nexplice procurorului că maiorul şi-a depăşit rolul şi că el nu va permite să i se\nîncalce autoritatea, fiindcă pacificarea tulburărilor e o operă delicată, care cere\ncalm şi tact, iar nu orgie de sânge. Procurorul, cu ochii holbaţi, aproba dând\nmereu din cap şi tresărind de câte ori auzea o nouă salvă.\n– ... stai!... ochi!... foc! urla maiorul Tănăsescu în clipele când prefectul\nBaloleanu se zbuciuma la marginea satului.\nCeata fugarilor scăzuse la mai puţin de o treime. În afară de cei prăbuşiţi de\ngloanţe, mulţi se refugiau prin ogrăzi ca să scape de urmărire, mai cu seamă când\najungeau la casele lor. Chiar şi Nicolae Dragoş, dându-şi seama că nu mai e chip\nsă răzbească până la Petre şi că ar fi de prisos să mai încerce vreo împotrivire,\ncând îşi văzu casa părintească se gândi să se oprească. Valul îl ducea înainte.\nNumai după ce trecu izbuti să se smulgă din strâmtoarea fugarilor şi să iasă la\nmarginea uliţei. În şanţ zări pe Gherghina lui Chirilă plină de sânge şi scofâlcită.\nSe vedea că, după ce s-a prăbuşit, a fost călcată în picioare de ceilalţi. Sări peste\ntrupul ei stârcit, dând să se abată în curtea şcolii, care se afla mai aproape.\nTocmai când ajunse la poartă, din urmă răbufni o nouă salvă.",
  "„Vor să ne omoare pe toţi, nu le-ar ajuta Dumnezeu!“ îşi zise cu o undă de\nbucurie că el totuşi a scăpat.\nAtunci simţi o înţepătură în coşul pieptului, uşoară ca un junghi, şi gura i se\numplu de fierbinţeală. „Mi se pare că...“ îi trecu prin minte. Gândul i se curmă\nîntr-o bruscă întunecare. Căzu grămadă ca un sac, cu mâna întinsă spre a\ndeschide, izbindu-se cu capul de stâlpul porţii...\nMulţimea împuţinată continua goana pe uliţă, acuma însă tăcută, ca şi când le-ar\nfi fost frică să mai strige şi să se vaiete ca nu cumva prin glasurile lor să atragă\nasupră-le gloanţele din urmă.\nNumai glasul lui Petre, tot mai răguşit, nu înceta deloc:\n– Nu fugiţi!... Unde fugiţi?... Nu fugiţi!\nTotuşi fugea şi el, cu toate că nu-l mai împingeau alţii din spate.\nÎi era ruşine că fuge, dar nu se mai putea opri şi numai din gură îndemna pe\nceilalţi să se oprească, parcă astfel ar fi căutat să-şi ascundă fuga lui. Îşi dădea\nseama că s-a sfârşit tot şi-i părea rău că s-a sfârşit aşa, oricât nu se putea sfârşi\naltfel. El credea şi în clipele acestea că, dacă oamenii nu s-ar fi speriat de întâile\nîmpuşcături şi s-ar fi repezit la soldaţi, soldaţii s-ar fi lăsat dezarmaţi şi astfel ar\nfi împiedicat întoarcerea boierilor. Acuma s-a isprăvit. Acuma toate speranţele s-\nau prăbuşit, plătite cu sânge.",
  "Care nu va fi ucis de gloanţe va fi omorât în bătăi şi-n închisori, iar în loc de\npământ vor fi înjugaţi ca vitele. Barem el n-are să se aştepte la nici o milă sau\ncruţare, căci el va fi arătat chiar de sătenii lui drept căpetenia tuturor relelor.\n– Nea Petrică, nea Petrică, noi ce facem? strigă lângă dânsul Ilie Cârlan cu faţa\ngalbenă de spaimă, cu cămaşa înroşită de sânge.\n– Eu nu mă las, Ilie, mai bine să mă omoare! făcu Petre fără să se uite la dânsul,\nparcă i-ar fi fost ruşine.\nCând sosi în bătătura cârciumii, la încrucişarea drumurilor, se opri. Mulţimea se\nîmprăştiase. Câteva grupuri de oameni mai alergau, unii pe uliţă spre Vaideei,\nalţii spre Ruginoasa. El rămăsese numai cu Ilie Cârlan, care iar întrebă:\n– Nea Petrică, ce facem, spune, că eu nu mă despart de tălică!\n– Facem pace, măi Ilie! mormăi Petre, văzându-l însângerat.\nDa unde eşti împuşcat tu de ţi s-a roşit cămaşa?\n– O fi în umărul ăsta, că parcă nici nu-l mai simt, zise băieţandrul privindu-l cu\nun zâmbet de mândrie.\n– Mama lor de tâlhari!",
  "Petre avea o puşcă încărcată, luată de la pândarii arendaşului Cosma. O ţinea de\nţeavă ca o ghioagă. Un necaz mare îi înăbuşea inima ca un năduf. Îi trecea prin\ncreier să fugă şi el acasă, ca ceilalţi toţi, dar îi era ruşine de băiatul de lângă el,\ncare îi arăta o încredere neţărmurită.\n– Atunci stai, nea Petrică, să facem semn de pace, să nu ne mai omoare degeaba!\nstrigă bucuros Ilie.\nÎşi scoase cămaşa însângerată şi ruptă, o agăţă de ţeava armei cu care se\nmândrise atâta, ca un steag alb, şi o ridică în sus, s-o vadă soldaţii care erau încă\ndeparte. Puşca era grea pentru braţul lui găurit şi ţeava cu cămaşa în vârf se\nbălăbănea ca bătută de vânt.\nStătură aşa un răstimp, împrejur linişte mare şi nici o mişcare, parcă satul ar fi\nfost mort. Uşa cârciumii era închisă. Petre bombănea şi scrâşnea, aşteptând cine\nştie ce minune. Atunci din vale, pe uliţă, spre curtea lui Iuga, auzi glasul babei\nIoana, supărat ca totdeauna:\n– Păsărelele mamei, păsărele, păsări...\n– Maica Ioana tot cu găinile ei ş-acuma, nea Petrică, auzi? zise Ilie bucuros c-a\nauzit glas de om în tăcerea asta dureroasă.\n– D-apoi că ea nici n-are alte griji, bâigui Petre morocănos.",
  "După alt răstimp, ciocănit de chemările babei, soldaţii începură a se vedea mai\nbine cu maiorul călare, la mijloc. Petre îi privea cu nişte ochi neîncrezători şi\nparcă numărându-le paşii. Deodată răsună iar trâmbiţa, prelung ca o prevestire.\nŞi îndată Petre auzi frânturile de comenzi:\n– ...stai!... ochi!... foc!...\nIlie începu să legene mai tare steagul alb, să nu cumva să nu-l observe soldaţii.\nTrosnitura salvei păru mai asurzitoare. Cămaşa însângerată cu puşca se prăvăli\nscurt ca un drapel când dă onorul.\nIlie se frânse icnind:\n– Aoleu!\nDouă gloanţe loviseră şi pe Petre, dar nu le simţi. „Nici pacea noastră nu le mai\najunge! se gândi dânsul cuprins de o indignare subită pentru că soldaţii au\nîmpuşcat semnul păcii. Apoi atunci...“ Trupa îşi reluase înaintarea automat.\nPetre, parcă numai atunci şi-ar fi adus aminte, ridică puşca la ochi şi trase cu\nsete.\nArma se descărcă cu un pocnet năbuşit. După o clipă comanda răsună din nou:\n– ...stai!... ochi!... foc!...",
  "Şi înainte chiar de a se auzi ultimul cuvânt, salva trosni. Petre rămase în picioare,\ncu puşca goală în mână, sfidător:\n– Paştele şi anafura voastră de...\nCăzu întâi în genunchi. Pe cămaşa-i albă ţâşniră câteva pete de sânge.\n– Foc!... Foc!... Foc! ţipa furios glasul maiorului.\nÎmpuşcăturile pârâiau, parcă o morişcă s-ar fi pornit singură undeva să se\nînvârtească. Petre îşi simţi capul greu-plumb. Lăsându-l jos pe piept nu-şi mai\nputu păstra echilibrul şi se rostogoli, gemând cu o ultimă sforţare de mânie:\n– Dumnezeul... soarele... pământul.\nMai devale baba Ioana, în mijlocul uliţei, striga cu atât mai nerăbdătoare cu cât\nîmpuşcăturile se apropiau:\n– Păsărelele mamei, păsărele...\nGăinile, în şanţul celălalt, ciuguleau nepăsătoare. Îngrijorată să nu i le omoare,\nbaba nu contenea chemările, uitându-se doar din când în când mai urât spre\ncârciumă, de unde venea zgomotul armelor:",
  "– Păsărelele mamei... fire-aţi ai dracului cu focurile voastre să fiţi!... Păsări,\npăsări, veniţi la maica! Apoi deodată se răsuci pe loc, mânioasă, bombănind:\n– Fire-aţi ai dra...\nSe prăbuşi zvârcolindu-se şi mişcând numai buzele, fără glas.\nTrăsura cu prefectul Baloleanu şi primul-procuror, escortată de trompetul\nbatalionului pe care maiorul îl trimisese cu ordine la grosul trupei, opri pe\nbătătura cârciumii, înconjurată de soldaţii cu baioneta la armă.\n– Domnule maior, vă rog, am crezut că... zise Baloleanu îngrozit de cadavrele şi\nrăniţii întâlniţi pe drum.\nMaiorul Tănăsescu, călare, se apropie de trăsură cu mâna la cozoroc, cu glas\ntriumfător:\n– Domnule prefect, am onoarea a vă raporta că în Amara s-a restabilit liniştea şi\nordinea!\nBaloleanu văzu la câţiva paşi cadavrul gol de la brâu în sus al lui Ilie Cârlan şi\ntrupul ciuruit de gloanţe al lui Petre, iar între ele cămaşa albă, desfăşurată ca un\ndrapel prosternat. Bolborosi înfricoşat, întorcând capul:\n– Da... liniştea şi ordinea... Prea bine, domnule maior!... Mulţumesc!",
  "Capitoul XII – APUSUL",
  "1\nPână la amiazi, Grigore Iuga îşi stăpâni răbdarea în Costeşti.\nA ascultat toate relatările despre întâmplările din Amara, despre moartea tatălui\nsău şi a Nadinei liniştit şi fără lacrimi, încât Titu Herdelea se mira în sine de\natâta tărie sufletească.\n– Trebuie să înştiinţez pe Gogu! zise în cele din urmă tânărul Iuga.\nSe duse numai cu Titu până la poştă să telegrafieze. Voia să scape puţin de toţi\ncei care îi dăduseră toate veştile rele ca de nişte duşmani. Simţea o nevoie mare\nde singurătate şi de tăcere.\nIeşind de la oficiul telegrafic, spuse lui Herdelea, încet şi trist, prac-ar fi vorbit\ncu inima sa:\n– Niciodată n-aş fi crezut că un om poate suferi atâta!\nPe urmă, îndată după-prânz, porunci lui Isbăşescu să-i tocmească o trăsură, să\nplece spre Amara. Isbăşescu încercă să-l convingă că ar fi mai bine să aştepte\ntotuşi până mâine... Grigore îi aruncă o privire atât de mustrătoare, că contabilul\nnu îndrăzni să mai continue.",
  "Pe la ora două erau pe drum. Isbăşescu, pe capră, avea inima cât un purice.\nVrând să-şi facă puţin curaj şi observând că Grigore nu e dispus să-i mai audă\nglasul, începu o conversaţie pe şoptite, despre ororile ţăranilor răsculaţi, cu\nbirjarul care tremura de frică să nu-şi găsească moartea în călătoria asta şi regreta\ncă s-a lăsat ispitit de preţul mare ce i s-a făgăduit, ca să plece.\nÎn Vlăduţa, în dreptul conacului ars, uliţa era închisă de o mulţime de ţărani pe\nbrânci, păziţi de soldaţi cu baioneta la armă.\nUn sergent ieşi înaintea trăsurii:\n– Înapoi!... Înapoi!... Nu e voie!\nToate încercările de a-l îndupleca fură zadarnice. Grigore Iuga trebui să se dea\njos şi să obţină permisiunea ofiţerului pentru a putea trece. Auzi de departe pe\ncolonelul pensionar Ştefănescu, strigând furios în mijlocul ţăranilor:\n– Spuneţi, tâlharilor, care aţi pus focul!... Nu spui?... Măi, spuneţi, că vă bat până\nvă omor pe toţi!... Spuneţi, măi, care aţi furat!\nRecunoscând pe Grigore, colonelul i se plânse amărât, arătându-i ruinele:\n– Uite, domnule, ce mi-a rămas din toată agoniseala vieţii!...\nUite ce mi-au făcut hoţii ăştia!... Apoi nu merită oare să fie împuşcaţi toţi, fără",
  "cruţare, dacă nici ei n-au avut milă de bătrâneţele mele?... Credeam că nu-mi vor\nfi devastat tot-tot, de aceea am alergat şi iacă ce-am găsit! îi tremura glasul de\ndurere şi de mânie.\n– Daţi-vă la o parte să treacă trăsura! strigă sublocotenentul după ce bătrânul\nŞtefănescu îşi vărsă amarul faţă de tânărul Iuga.\nŢăranii încercară să se ridice, ca să facă loc. Ofiţerul răcni speriat:\n– Jos! Jos!... Soldat, pocneşte-l!... Dă, soldat!\nTrăsura îşi urmă calea, prin Babaroaga şi Gliganu, până la Lespezi, unde făcu un\npopas mai lung. Grigore, fără să-şi mărturisească, avusese mai mare groază de\nîntâlnirea cu cadavrul Nadinei decât de al tatălui său. De la serbarea „Obolului“\nn-a mai văzut-o deloc, şi astfel i-a rămas în minte cu torsiunile, flexiunile şi\nvibraţiile din dansul apaşilor, o imagine dureroasă pentru inima lui. Acuma, în\nbiserică, în faţa catafalcului pe care zăcea corpul ei rece, de câteva zile, învăluit\nîn cearşaful ordinar, îi apăru în suflet aceeaşi imagine, dar caldă, felină şi\nfrumoasă, parcă nu s-ar fi despărţit de ea nici o clipă. Îi fu frică să ridice colţul\ncearşafului şi să-şi distrugă pe vecie chipul pe care l-a iubit şi care i-a dăruit\ntoate suferinţele şi bucuriile iubirii. Se aşeză în strana de la căpătâiul\ncatafalcului, cu fruntea în mâini, şi rămase acolo, singur, îndelung. Pe tăblia\nstranei erau câteva cărţi liturgice, vechi, cu scoarţe de lemn şi filele murdare.\nMirosul greu de mort îl îneca şi totuşi nu-l supăra. Gândurile îi rătăceau leneşe.\nAci îşi zicea că singur el are dreptul şi obligaţia să se ocupe de înmormântarea\nei, fiindcă divorţul lor, deşi pronunţat, încă nu s-a transcris, aci că soarta a vrut\nca ea să moară tocmai la ţară, poate ca o pedeapsă sau o ironie că i-a fost atât de\nurâtă ţara, apoi iarăşi că, de s-ar fi întâmplat nenorocirea aceasta peste două\nsăptămâni, el ar fi fost un simplu străin chiar în faţa cadavrului ei...",
  "Titu Herdelea ieşise de mult din biserică, neputând suporta aerul dinăuntru. Un\nofiţer îi spuse că la Amara trebuie să se fi întâmplat lucruri grozave, deoarece s-\nau auzit până aici împuşcăturile. Grigore Iuga, aflând mai târziu, vru totuşi să\ncontinue.\nOfiţerul se împotrivi. A trimis o patrulă să-i aducă ştiri. Până nu se întoarce nu\npoate permite trecerea; s-ar expune la sancţiuni grave. Abia pe înserat porniră\nmai departe spre Amara; totuşi, Grigore nu se mai întoarse în biserică...\nLa marginea Amarei şi apoi pe uliţă, cadavrele zăceau în aceleaşi locuri. Ici-\ncolo, câte-un muribund gemea ori se zvârcolea încă. Birjarul arăta cu biciul\nmereu:\n– Uite colea un mort!... Şi dincolo... Ăsta parcă mai suflă, vezi? Isbăşescu\nrecunoscu pe Chirilă Păun, apoi pe Nicolae Dragoş...\nTitu Herdelea exclamă îngrozit:\n– Aici trebuie să fi fost bătălie mare!\nNumai Grigore tăcea, cu ochii în gol, parcă n-ar fi văzut nimic.\nO patrulă îi opri în dreptul bisericii, alta la cârciumă. La conac trăsura rămase în\nuliţă. Grigore cu Titu şi Isbăşescu intrară pe jos, pe poarta cea mare cu\ncolumbarul. Perechi de porumbei albi se drăgosteau gângurind melancolic.\nParcul cu aleile erau răvăşite, ca şi când ar fi trecut cirezi de vite sălbăticite.",
  "Altfel, însă, liniştea era aşa de mare, că din uliţă se auzi căscatul prelung al\nbirjarului, urmat de o scuturare de clopoţei a unui cal care-şi destindea osteneala.\nZidurile rămase în picioare din castelul cel nou se profilau mai negre pe cerul\nalbastru-vânăt al înserării.\nGrigore privea cu băgare de seamă, ca un cercetător străin, întorcând capul când\nîncoace, când încolo, fără a zăbovi însă lângă ruine. Deodată din ograda argaţilor\napăru logofătul Leonte Bumbu, speriat, parcă nu şi-ar fi crezut ochilor, iar din\nconacul vechi bucătăreasa Profira, care începu să bocească cu un glas răguşit ca\nde bărbat, repezindu-se să sărute mâna şi umplându-i-o de lacrimi. Tânărul Iuga\npuse câteva întrebări şi ascultă răspunsurile cu o figură rece, ca şi când le-ar mai\nfi auzit sau nu l-ar fi interesat.\nÎn cerdacul conacului vechi stătea căpitanul Lache Grădinaru, lăsat în comună cu\ncompania lui pentru menţinerea ordinii şi orice altă eventualitate. După ce\nexprimă lui Grigore condoleanţele cele mai sincere, în nişte fraze ceremonioase\nşi false, căpitanul spuse că prefectul Baloleanu cu maiorul Tănăsescu s-au\nînchinat înaintea rămăşiţelor pământeşti ale regretatului Miron Iuga şi apoi au\ntrecut spre Ruginoasa şi mai departe, dar că mâine speră să se poată reîntoarce.\nGrigore mulţumi cu vorbe la fel de ceremonioase, de care se ruşina şi totuşi le\npronunţa, pe urmă îşi curmă o frază şi intră brusc în casă.\nTatăl său părea că doarme cu lumânarea la căpătâi. Grigore îl privi câteva\nminute, îngenunche ca la rugăciune şi mai stătu aşa iar câteva minute şi, în\nsfârşit, se întinse şi sărută mâna rece, cenuşie, cu unghiile învineţite. În clipa\naceea, lacrimile îl năpădiră singure, îmbelşugate, picurând pe mâinile împreunate\nale mortului, lucind ca nişte pete de ulei... Grigore se ridică, scoase batista, cu\ngândul să şteargă mâinile mortului, dar până ce o desfăşură se răzgândi şi-şi\nacoperi cu ea obrajii...\nPeste un răstimp, reculegându-se, trecu în altă cameră, urmat de ceilalţi, afară de\ncăpitanul, care se retrăsese discret spre a nu-i tulbura durerea.",
  "– Leonte, trebuie să pleci îndată la Costeşti! zise Grigore cu glasul puţin plâns,\ndar liniştit, parcă lacrimile i-ar fi redat stăpânirea de sine.\nLogofătul fu însărcinat să aducă chiar astă-seară două coşciuge şi cele necesare\npentru înmormântare. Unul va fi lăsat la Lespezi; preotul de acolo va îngriji ca\ntrupul Nadinei să fie aşezat în sicriu pentru a putea fi transportat aici mâine\ndimineaţă... Socotea măsura aceasta absolut urgentă, cea mai urgentă, deoarece\ncadavrele aveau nevoie de odihnă.\nA doua zi, luni, de dimineaţă, porni cu Titu Herdelea să examineze proporţiile\ndistrugerilor, întâi aci, apoi la Ruginoasa.\nVizitiul Ichim le înşiră pe drum câţi şi care oameni au fost împuşcaţi în răzmeriţa\nde la marginea satului.\nÎn Ruginoasa se întâlniră cu trăsura prefectului Baloleanu care petrecuse\nnoaptea, împreună cu primul-procuror Grecescu, în castelul Ghica de la Izvoru,\nscăpat ca prin minune de furia ţăranilor. Condoleanţele fură lungi şi lăcrimoase.\nBaloleanu apoi purcese cu râvnă la povestirea activităţii sale de pacificare. Era\nmişcat şi plin de admiraţie pentru propriul său eroism. Zugrăvea în culori poetice\nprimejdiile nemaipomenite care i-au ameninţat viaţa şi din care a scăpat ca prin\nurechile acului, de se miră şi el.\nSe felicita că a reuşit să restabilească liniştea atât de repede şi aproape fără\nvărsare de sânge.",
  "– Săraca mea Melania, dacă ar bănui ea prin ce am trecut!\nsuspină dânsul înduioşat. Numai sângele rece şi tactul meu proverbial au putut\nface minunea asta, dragă Grigoriţă!... Dar opera mea încă nu e terminată.\nPacostea cea mai grea de-abia începe. Nu e destul să combaţi răul, trebuie să-i\nstârpeşti rădăcinile, ca să nu mai revie! Nu-i aşa, domnule prim-procuror?...",
  "2\nMaiorul Tănăsescu s-a întors aseară târziu la Amara, întovărăşit numai de\naghiotantul său şi de trompetul detaşamentului. Ar fi putut dormi şi el la Izvoru,\ndar a ţinut să dovedească prefectului că ordinea este atât de mare, că poate merge\nnoaptea şi singur prin satele care au fost răsculate. Şi pe urmă voia să ia personal\nconducerea anchetei preliminare în Amara, cuibul întregii mişcări de răzvrătire.\nDis-de-dimineaţă, Ion Pravilă aştepta în curtea primăriei, tremurând şi sfătuind\ncu straja despre secretarul Chiriţă Dumitrescu care de două zile stătea ascuns\ncine ştie unde, de frica oamenilor, şi de care poate să fie nevoie acuma.\n– Tu eşti primarul tâlharilor? întrebă maiorul dând cu ochii de el.\nPrimarul nu apucă să răspundă. Tănăsescu îi cârpi câteva perechi de palme de\nvăzu stele verzi, strigând:\n– Vă satur eu acuşica de revoluţie, n-ai grijă! Pe toţi vă satur, să ţineţi minte!\nAseară dăduse ordine severe ca morţii să fie lăsaţi unde se găseau spre a servi de\npildă tuturor celor vii. Acuma porunci primarului bătut să identifice, sub\ncontrolul unui plutonier, pe cei căzuţi, iar pe urmă cadavrele să fie cărate la\ncimitir spre a fi îngropate mai târziu, când va hotărî dânsul. Căpitanul Lache\nGrădinaru fu însărcinat să ia măsuri ca toţi sătenii, fără nici o excepţie, inclusiv\nfemeile şi copiii, să fie adunaţi degrabă în curtea şi grădina primăriei, pentru\ncercetări.",
  "Apoi, cu concursul aghiotantului, un sublocotenent tânăr şi timid ca o fecioară,\nmedită un plan metodic de lucru pentru a descoperi fără întârziere pe ucigaşii\nNadinei şi ai lui Miron Iuga, pe criminalii care au mutilat pe fiul arendaşului\nPlatamonu, pe incendiatorii conacelor, pe cei ce au lovit şi dezarmat pe jandarmi,\npe cei ce au furat şi în sfârşit pe cei ce au participat la insultarea trupelor...\n– Până una-alta să trimitem pe cineva la Lespezi şi la Gliganu să ne aducă şi pe\ntâlharii principali de acolo să-i putem confrunta şi judeca împreună cu ăştialalţi!\nzise maiorul Tănăsescu, întrerupâ ndu-se nerăbdător.\nPeste câtva timp se prezentă căpitanul Corbuleanu, sosit să reinstaleze postul de\njandarmi. Maiorul se bucură. Avea nevoie de jandarmii cunoscători ai oamenilor\nşi împrejurimilor localnice.\nNimeni, din acest sat de criminali, nu-i inspira nici o încredere.\nDacă şi preotul bătrân s-a amestecat între rebeli şi a fost împuşcat printre ei, în\ncine să aibă încredere? (În realitate preotul Nicodim fusese să citească\nrugăciunile legiuite la căpătâiul boierului Miron şi, întorcându-se de la curte cu\ncrucea înfăşurată în patrafir, a fost ucis de un glonte rătăcit, pe uliţă, aproape de\ncasele sale.) Plutonierul Boiangiu găsi în locuinţa sa devastată pe Didina, puţin\nslăbită, dar altfel veselă. Se îmbrăţişară. Femeia plânse niţel, povesti cum a avut\nnoroc cu baba Ioana, care a ascuns-o în podul colibei sale, şi a hrănit-o, şi a\nîngrijit-o, căci de-ar fi dat peste ea ţăranii, ar fi omorât-o, negreşit. Şi plutonierul\nlăcrimă puţin şi apoi alergă la primărie, la datorie.\nPe la ora nouă, când sosi trăsura cu prefectul şi prim-procurorul, ancheta era în\ntoi. De la cârciumă se auzeau vaietele şi ţipetele mulţimii de ţărani ce umplea",
  "uliţa, curtea şi grădina primăriei. Cordoanele de soldaţi vegheau ca nu cumva să\nfugă cineva înainte de a fi cercetat.\nTotuşi, rezultate deosebite încă nu se obţinuseră. Două echipe de soldaţi cu vergi\nşi cu pari băteau fără alegere şi cu rândul, spre a nu obosi. Ţăranii urlau,\nimplorau milă şi iertare, dar nu voiau să mărturisească crimele şi nici să denunţe\npe criminalii principali. Numai graţie plutonierului Boiangiu au putut fi\ndescoperiţ i şapte înşi care au lovit şi dezarmat pe jandarmi, între ei Serafim\nMogoş şi Trifon Guju.\n– De ce-ai lovit pe plutonier, hoţule? strigă maiorul cu ochii injectaţi. Cum ai\nîndrăznit să ridici mâna, tâlharule?\n– Apoi...\nAtâta îngână Serafim Mogoş uitându-se drept în ochii maiorului liniştit, parcă şi-\nar fi dat seama că orice răspuns ar fi zadarnic.\nTănăsescu tăbărî asupra lui cu cravaşa până ce-l umplu de sânge, lihăind:\n– De ce-ai dat, ticălosule?... De ce-ai dat?... De ce...\nSerafim Mogoş răbda lovitura fără a se clinti şi fără a scoate un glas, cu aceeaşi\nprivire care înfuria pe maior, părându-i-se sfidătoare.",
  "– Caporal! răcni apoi Tănăsescu, obosind. O sută de beţe banditului! Imediat!...\nŞi pe urmă în lanţuri!\nTrifon Guju lipsea. Cineva spuse că a fost împuşcat de boierul cel bătrân şi că\nacuma zace acasă. Fu adus degrabă pe sus. Toată faţa îi era o rană neagră.\nRămase întins pe pământ, gemând.\n– Sus! În picioare, tâlharule! urlă maiorul, izbindu-l cu botul cizmei în coaste.\nŢăranul se ridică. Ochii îi erau umflaţi şi închişi. Se clătina, parcă în fiece clipă\nar fi fost să se prăbuşească.\n– De ce te-a împuşcat boierul, hoţule? întrebă ofiţerul. Ai ridicat mâna asupra\ndumnealui, nu-i aşa?... Ai vrut să-l omori, ai?... Tu ai fost capul ucigaşilor!\nTrifon gemu ceva neînţeles.\n– Dar plutonierului de ce i-ai smuls arma?... De ce l-ai lovit?...\nSpune, tâlharule!\nÎl plesni cu cravaşa peste capul ciuruit de răni vii. Omul scoase un urlet\nînfiorător, ca şi când i s-ar fi dezghiocat carnea, şi se prăvăli ca o buturugă\ngăunoasă. Mai furios, maiorul îl călcă în picioare, necontenind cu „hoţule“ şi\n„tâlharule“. Apoi deodată se retrase câţiva paşi şi ordonă rece, tăios:",
  "– Sergent!... Tu! Da!... Ia şase oameni!... Duceţi pe tâlharul ăsta în fundul\ngrădinii!... Acolo să fie împuşcat!... Împuşcat!... Ai înţeles, sergent?...\n– Trăiţi, domnule maior! făcu sergentul îndesat şi negricios, bătându-şi călcâiele,\nparcă s-ar fi cutremurat.\nSoldaţii înşfăcară pe Trifon şi-l târâră prin mulţimea deasă de ţărani. Cu o\nsupremă sete de viaţă Trifon Guju gemea rugător:\n– Iertare... iertare...\nDispăru cu soldaţii. În urma lor rămase o tăcere amară, întretăiată numai de\nvâjâiturile cravaşei cu care maiorul Tănăsescu spinteca aerul într-o încordare\nnervoasă. Trecură minute. Cravaşa îşi iuţea dumicările. Apoi răbufni o\ndetunătură din fundul grădinii, scurtă, înăbuşită, fără ecou.\n– Ceilalţi! strigă maiorul îndată, destrămând pânza tăcerii pe care detunătura o\nclătinase puţin. Voi cum aţi îndrăznit să ridicaţi labele asupra jandarmilor?...\nŢăranii porniră să se jure şi să se vaiete că ei nu sunt vinovaţi, că nici n-au fost\nacolo când s-a întâmplat fapta aceea... Maiorul Tănăsescu gâfâia. Începuse să se\nîngraşe în vremea din urmă, avea puţină burtă, iar un doctor îi spusese de curând\ncă are grăsime şi la inimă. În orice caz obosea repede. Ca să nu-şi pericliteze\nsănătatea cu bandiţii, ordonă să se aplice fiecăruia din cei cinci câte o sută la\nspate. Ordinul tocmai se executa, indivizii se întreceau în urlete la fiece lovitură,\ncând trăsura prefectului opri în uliţă.",
  "În vreme ce bătaia continua, caporalul numărând cu glas tare loviturile, ca să nu\nse întâmple vreo lipsă, maiorul Tănăsescu se plânse prefectului şi primului-\nprocuror de încăpăţânarea tâlharilor de a nu mărturisi şi a nu denunţa pe\nvinovaţii cei mari. Pe Baloleanu ţipetele ţăranilor îl supărau şi-l enervau. După\nce caporalul rosti suta şi ţăranii bătuţi fură închişi în cancelarie, prefectul, ca să-\nşi redobândească siguranţa, strigă către mulţimea cu faţa la pământ că crimele şi\nticăloşiile lor au înspăimântat lumea şi că numai prin pocăinţă şi mărturisiri\nsincere îşi vor putea uşura soarta... Ca la comandă, sutele de oameni ridicară\ncapetele cu o mişcare, parc-ar fi vrut să se scoale în picioare, bâiguind întrun\nsingur glas prelung ca murmurul unei furtuni trecute:\n– Iertaţi-ne...\nBaloleanu încremeni de groază, ca şi când mişcarea şi glasul mulţimii ar fi fost\nînceputul unei noi răzvrătiri. Aceeaşi frică subită cuprinse şi pe procuror, şi pe\nmaior, ca şi pe toţi ofiţerii, şi chiar pe soldaţi. Singur plutonierul Boiangiu nu-şi\npierdu cumpătul şi răcni deodată:\n– Jos!... Jos!... La pământ!... Jos!...\nÎn clipa următoare strigătul lui Boiangiu fu reluat de mai multe glasuri, iar\nsoldaţii începură să lovească în dreapta şi în stânga pe spinările încovoiate,\nrepetând speriaţi:\n– Jos!... Jos!...",
  "Prefectul renunţă la continuarea admonestării. Se trecu îndată la interogatoriul\nlui Toader Strâmbu pe care Boiangiu îl indicase ca ucigaş al Nadinei.\n– Spune cum ai omorât-o! zise prim-procurorul.\n– Apoi, domnule, eu n-am omorât pe nimeni şi nu-s vinovat!\nrăspunse ţăranul cu faţa pământie.\n– Atunci cine a omorât-o?\n– Eu nu ştiu, domnule! Poate Petrică a Smarandei, că el a intrat în conac înaintea\nmea, dar eu n-am omorât-o!\n– Să iasă Petre a Smarandei! strigă prim-procurorul liniştit.\n– Mort... mort! răsunară mai multe glasuri.\nMaiorul Tănăsescu fierbea. Nu se putu stăpâni. Ţăranul acesta i se părea de o\nviclenie revoltătoare. Se năpusti brusc asupra lui:\n– De ce nu spui, tâlharule?... De ce-ai omorât-o, tâlharule?...",
  "Şi de ce ai batjocorit-o şi ai necinstit-o?... Ai poftit la trup de cucoană mare,\nspurcăciune blestemată? Toader Strâmbu îşi ferea capul de plesniturile cravaşei\nşi bocea ca o muiere:\n– Aoleu!... Aoleu!... Nu-s eu, dom’le maior! Iartă-mă, dom’le maior, că nu-s\nvinovat!\nAtunci trecu pe uliţă carul cu patru boi, aducând coşciugul simplu cu rămăşiţele\npământeşti ale Nadinei. În urma carului mergea preotul din Lespezi în odăjdiile\ncele mai bune, cu crucea într-o mână şi cădelniţa în cealaltă. Dascălul, bătrân şi\nslăbănog, cânta versurile morţilor, uitându-se curios spre curtea primăriei plină\nde oameni pe brânci şi mai ales la anchetatorii în picioare.\nSe făcu tăcere până ce trecu carul mortuar. Toţi se descoperiră, iar Baloleanu\nmurmură cu o întristare indignată:\n– Biata femeie, biata femeie!... Ce crimă odioasă!\nPrimul-procuror, auzind indignarea prefectului, se răsti şi el la Toader:\n– Ce ţi-a făcut ţie cucoana asta bună şi frumoasă, nemernicule, de ai omorât-o?\n– Eu n-am omorât-o! tăgădui ţăranul cu îndărătnicie.",
  "Sosi şi convoiul de ţărani din Lespezi, escortat de soldaţi.\nPrimul-procuror Grecescu, ambiţios să dovedească pe ucigaşul doamnei Iuga,\nluă repede pe noii veniţi să-i spuie ei adevărul, fiindcă în satul lor s-a întâmplat\nomorul şi nu se poate să nu ştie cine a omorât-o. Ileana mărturisi îndată:\n– Nea Toader a omorât pe coniţa, domnule, după ce şi-a făcut poftele cu\ndumneaei... Eu l-am văzut când a intrat în casă şi l-am auzit pe urmă cum s-a\nlăudat şi l-a îndemnat şi pe Ilie Cârlan să-şi facă poftele cu coniţa până nu se\nrăceşte... Poate să spuie şi nea Matei Dulmanu, c-a fost şi dumnealui de faţă cu\nPetrică a Smarandei când am scos-o pe coniţa moartă din casă, dacă am văzut că\nnea Pavel Tunsu a dat foc maşinii...\n– Eu n-am omorât-o, degeaba minte fata asta! zise Toader Strâmbu fără să se uite\nla Ileana.\n– Ba fata nu minte, măi Toadere! făcu atunci Matei Dulmanu cu mustrare. De ce\nnu mărturiseşti c-ai omorât, dac-ai omorât? De ce umbli să năpăstuieşti pe alţii,\nToadere?\n– Ba, dacă-i pe spus, mai bine spune dumneata, nea Matei, cum ai spart capul\nneamţului, glăsui Toader întunecat.\n– Apoi eu nici nu m-oi ascunde când m-or întreba boierii! zise Matei răspicat şi\nfără frică.",
  "Procurorul asculta satisfăcut, uitându-se din când în când la prefect şi la maior,\nparc-ar fi vrut să vadă dacă ei observă cât de abil a procedat şi cum a reuşit să-i\nfacă pe ţărani să vorbească.\n– Mulţi răufăcători mi-au trecut prin mână, dar mai cinic şi mai ticălos ca ăsta n-\nam pomenit! rosti în cele din urmă procurorul către Baloleanu.\nMaiorul Tănăsescu îşi smulgea mustăţile ca să se stăpânească.\nÎi fu frică să nu-i plesnească vinele de atâta constrângere nervoasă.\nSe puse deci cu pumnii şi cu cravaşa pe Toader Strâmbu, îl umplu de sânge, îl\ncălcă în picioare... Când obosi, porunci caporalului să continue cu parul până-i\nva zdrobi ciolanele. Urletele ţăranului se transformau în gemete din ce în ce mai\nslabe şi mai horcăite.\n– Sergent! strigă în sfârşit maiorul. Ia-l şi pe ăsta... În fundul grădinii!...\nÎmpuşcat!... Repede, repede!\nOrdinul maiorului îl deşteptă brusc din toropeală, parcă ar fi turnat peste el o\ngăleată cu apă. Se târî la picioarele ofiţerului, gemând:\n– Iartă-mă, dom’le maior... Îmi rămân copilaşii orfani... Fie-vă...\n– Ia-l, sergent! răcni Tănăsescu, ferindu-şi cizmele de atingerea ţăranului.",
  "Aide!... Puneţi mâna pe el!\nTocmai în pauza când se aştepta detunătura, apăru şi Titu Herdelea în curtea\nprimăriei. Fiindcă Grigore Iuga era ocupat cu pregătirile de înmormântare, a\nsocotit potrivit să nu-l încurce cu prezenţa lui. Auzind împuşcăturile din fundul\ngrădinii, întrebă încet pe Baloleanu, care, spre a-şi arăta energia, răspunse cu o\nnepăsare firească:\n– Nimic... A fost împuşcat ucigaşul doamnei Iuga...\nMatei Dulmanu mărturisindu-şi vina, procurorul Grecescu îl declară arestat\npentru a fi trimis în judecată tribunalului. Maiorul însă protestă:\n– Pardon, domnule procuror! Până la judecată, bătaia e mai sfântă!... Caporal,\nnumără-i şi ăstuia douăzeci şi cinci! Şi, pe când Matei Dulmanu primea bătaia\nfără a crâcni, Tănăsescu explică domnilor civili că tâlharii ăştia numai de bătaie\nînţeleg, că închisoarea e o adevărată recreaţie pentru ei şi că, în orice caz, osebit\nde ancheta civilă, el trebuie să aplice tuturor sancţiunile drastice cuvenite, pentru\ncă au îndrăznit să se ridice împotriva armatei...\nTitu Herdelea avea pe buze un răspuns, dar tăcu văzând că Baloleanu şi\nGrecescu, cei chemaţi să vorbească, primesc fără obiecţie rodomontadele\nofiţerului.\n– Pavel Tunsu!... Care eşti?... Vino-ncoace! strigă pe urmă procurorul.",
  "Pavel se ridică de jos. Dârdâia de spaimă că va fi şi el împuşcat.\nBâlbâi în neştire, fără să mai aştepte vreo întrebare:\n– Eu n-am omorât pe nimeni... Eu am stricat maşina şi i-am pus foc, că mi-au\nschilodit copilul, dar n-am vărsat sânge, că am copii...\nSe socoti cel mai fericit când, snopit în bătaie, fu aruncat între ceilalţi arestaţi, în\ncancelarie. Îşi făcu cruce şi mulţumi bunului Dumnezeu, că a avut milă de\ncopilaşii lui.\nSpre a deosebi cât mai grabnic pe cei buni de cei răi, primulprocuror crezu\nnecesar să schimbe ordinea cercetărilor şi să asculte în primul rând pe fruntaşii\nsatului de la care poate mai curând să afle pe adevăraţii răufăcători şi instigatori.\n– Să-mi spui cinstit, moşule, cum s-au petrecut blestemăţiile şi cine-s vinovaţii!\nîntrebă pe Lupu Chiriţoiu.\n– D-apoi, domnule, eu nu m-am amestecat, că-s bătrân şi nu mi-ar fi şezut\nfrumos să...\n– Bine, bine, te cred, dar cum a început răzmeriţa asta şi cine a stârnit-o? Că din\nsenin doar n-a venit, moşule? insistă procurorul.\n– Ba cam aşa a venit, domnule! întări bătrânul. A fost un vânt mare şi i-a luat pe",
  "bieţii oameni şi i-a mânat ca oile...\n– I-ascultă, moşule, să nu ne îmbeţi pe noi cu basme, că n-avem vreme de d-\nastea! interveni maiorul Tănăsescu enervat de sfătoşenia bătrânului.\nŞi, după câteva replici, îi trăsni o pereche de palme. Lupu Chiriţoiu îl privi drept\nîn ochi şi rosti rar:\n– Apoi, domnule maior, Dumnezeu să-ţi plătească ruşinea asta pe bătrâneţile\nmele!\n– Ce?... Ce?... Eşti obraznic cu mine, tâlhar bătrân ce eşti? sări Tănăsescu.\nCaporal, numără-i cincizeci!\nTitu Herdelea tremura lângă prefectul Baloleanu tot timpul cât bătrânul suferea\nloviturile fără a scoate un glas de durere, parc-ar fi fost de piatră.\nDupă ce mai fură bătuţi câţiva bătrâni, între care mai rău Luca Talabă, pentru că\natitudinea lui a părut cutezătoare, după ce atât Filip Ilioasa cât şi Marin Stan fură\ndovediţi şi recunoscură că s-au lăcomit fiecare la prădăciune, deşi sunt oameni\ncu stare, veni rândul lui Ignat Cercel. Ieri, când s-au potolit împuşcăturile, ca să\nse ia bine cu armata, Ignat a spânzurat un ştergar alb într-un băţ şi l-a pus în\npoarta bătăturii, să-l vadă boierii când vor trece.\nMaiorul într-adevăr l-a observat şi s-a înfuriat: „Ce-i asta, hoţule?“ „Pace,\ndom’le maior!“ a răspuns Ignat umil...Pace, hoţule? Da cu cine ai fost tu în",
  "război, tâlharule? Cu armata română?“ Şi l-a bătut de l-a omorât... Acuma îl\nrecunoscu:\n– Tu eşti cu steagul alb, ai, şi cu pacea, hoţule?\n– De, domnule maior, păcatele noastre, că nu ştim cum am face mai bine, ca să\nnu greşim! bâigui Ignat. Dacă Dumnezeu ne-a pedepsit să fim proşti, de,\npăcatele noastre...\nPe când procurorul, mereu întrerupt de exploziile maiorului, isprăvea cu Ignat\nCercel, veni primarul Ion Pravilă să raporteze că, precum i s-a poruncit, a adunat\nşi identificat pe toţi morţii, adică patruzeci şi patru, al patruzeci şi cincilea fiind\npreotul Nicodim al cărui cadavru însă a fost ridicat din uliţă încă de aseară de\ncătre fiică-sa Niculina. Maiorul Tănăsescu se făcu foc: cum a îndrăznit fata\nhoţului de popă să nesocotească ordinele lui? Primarul îngheţă, aşteptându-se să\nmănânce iar bătaie şi încă în faţa satului întreg.\n– Unde e bestia de muiere care a cutezat? strigă maiorul cu ochii bulbucaţi.\nNiculina ieşi la iveală, palidă, cu copilaşul de mână. Fără nici o vorbă, maiorul\nTănăsescu se repezi la ea cu cravaşa. Femeia ţipa, se ferea, iar copilul începu să\nurle îngrozit:\n– Mămica mea!... Mămica mea!\n– Aoleu, aoleu, ajutor! zbiera Niculina cu obrajii vrâstaţi de loviturile care nu",
  "conteneau.\n– Caporal! strigă maiorul obosit. Numără-i cincizeci!...\n– Aoleu, oameni buni!... Aoleu!\nSoldaţii o înşfăcară. Niculina, întinsă cu faţa în jos şi ţinută de patru soldaţi, se\nzvârcolea ţipând ca din gură de şarpe. Antonel se arunca la maică-sa, cu acelaşi\nscâncet de spaimă:\n– Mămica mea!... Mămica mea!\nCând un soldat începu să lovească, Titu Herdelea, care şoptise mereu „îngrozitor,\nîngrozitor“, ca să-l audă prefectul Baloleanu, îşi pierdu deodată stăpânirea şi,\napropiindu-se de Tănăsescu, îi zise revoltat:\n– Domnule maior, ajunge!... E insuportabil!... Asta e...\nMaiorul, parcă l-ar fi pălmuit, tresări:\n– Ce-ai zis?... Cine eşti dumneata... Ce cauţi aici?... Cum îţi permiţi să te\namesteci dumneata în...",
  "– Mă numesc Titu Herdelea şi sunt...\n– Nu vreau să ştiu nimic! continuă Tănăsescu cu pumnii strânşi. Imediat să\npărăseşti primăria, altfel te arestez şi te pun între baionete!... Imediat!... Imediat!\nPrefectul Baloleanu înmărmuri. Energia maiorului cu ţăranii nu-i displăcea,\ndeoarece îl scutea pe dânsul de-a fi energic şi de-a se încărca cu eventuale\nrăspunderi. Orice ar interveni ulterior, el se poate spăla pe mâini. Dar incidentul\ncu un ziarist bucureştean şi prieten al lui Grigore Iuga poate să creeze\ncomplicaţii cu repercusiuni mai mult decât plicticoase. Reculegându-se puţin din\nstupoare, interveni amical şi în franţuzeşte, căutând să calmeze pe Tănăsescu,\ncare se îndârjea din ce în ce mai tare:\n– Eu nu permit nimănui!... Oricine ar fi!... Să fie şi Dumnezeu, eu nu permit!...\nTitu Herdelea se făcuse ca ceara, şi de indignare, şi de emoţie.\nÎşi dădu îndată seama că amestecul lui, oricât de firesc omeneşte, a fost insolit.\nTotuşi, nu-i părea rău. Spre a nu aţâţa scandalul şi a nu se expune să fie într-\nadevăr arestat, întoarse spatele. Prefectul, vrând să-l împace, îl luă de mână să-l\nreţie:\n– Domnule Herdelea, te rog... Fă-mi plăcerea!... Domnul maior are să...\n– Decât să asist la asemenea barbarii, prefer să mă retrag, domnule prefect! zise\nTitu, căutând să-şi ia o mutră cât mai demnă.",
  "– Ce rău îmi pare că... murmură Baloleanu, strângându-i mâna şi lăsându-l totuşi\nsă plece.\nŞi Tănăsescu se îmblânzi văzându-l că se depărtează. Din clipa când a auzit de la\nprefect că e ziarist, furia i-a scăzut brusc, fără însă să arate că s-ar da bătut.\nAcuma câţiva ani, fiind în garnizoană la Turnu Severin, a pălmuit la un chef pe\nun gazetăraş local. S-a făcut un tărăboi enorm; toate ziarele din Bucureşti l-au\nluat în primire; a ajuns la consiliul de reformă. Dacă n-ar fi avut în memoriu\nafacerea aceea, azi ar fi de mult locotenent-colonel.\n– Nu pot permite să fiu înfruntat în exerciţiul funcţiunii! făcu dânsul umflându-şi\nglasul, ca să-şi păstreze aparenţa de mânie.\nEu am o răspundere aici! Nu ne jucăm, nu-i aşa, domnule prefect?...\nDe la Bucureşti e uşor să comanzi şi să scrii, dar uite pe tâlharii ăştia care au\ndistrus, şi au jefuit, şi au prădat, şi au ucis!...\nCum ajunse la ţărani, vocea iar i se înăspri, revolta îi reveni parc-ar fi fost jignit\nşi devastat el însuşi, cu toate că el n-avea nici o avere.\n– Satele astea ar trebui rase cu tunul de pe faţa pământului!...\nPână şi popa lor a fost tâlhar!... Ce-au făcut ăştia, blestemăţiile pe care le-au\nfăcut n-au pereche!... În alte părţi au mai avut niţică ruşine, aici au fost în stare",
  "să măcelărească, şi femei, şi bătrâni...\nPe când maiorul Tănăsescu vorbea aşa, de jos, se ridică un ţăran cu părul vâlvoi,\ncu faţa luminată, şi se apropie cu glas arzător:\n– Domnule, domnule, văd că te-ai pus să omori pe creştinii lui Dumnezeu şi nu\nvrei să asculţi poruncile care trâmbiţează în văzduhuri...\n– Jos, jos! strigară câţiva soldaţi zeloşi.\n– Ce porunci?... Ce zice?... făcu maiorul uluit de atâta îndrăzneală, după ce de\nazi-dimineaţă se sileşte să-l înmoaie.\n– E nebun, domnule maior, trăiţi! zise plutonierul Boiangiu.\n– Nebun?... Las’că cunosc eu nebuniile astea! strigă Tănăsescu.\nDe altfel banditul ăsta a fost ieri în fruntea rebelilor şi a îndemnat pe soldaţi la\nnesupunere... L-am auzit eu cu urechile mele!...\nCaporal, ia să-i numeri câte i se cuvine!\nÎn vreme ce soldaţii îl băteau, Anton urla cu mare bucurie, parcă nici n-ar fi",
  "simţit loviturile:\n– Daţi, daţi, fraţilor!... Că judecata cea mare tot are să vie şi glasul lui\nDumnezeu... Loviţi, loviţi!... Că d-aia m-am sculat de jos şi d-aia...\nMaiorul Tănăsescu, plictisit că bătaia n-avea nici un efect, porunci caporalului:\n– Ia daţi-i drumul să se ducă dracului de nebun!\nApoi, întorcându-se la primul-procuror, adăugă:\n– Să continuăm!... Vă rog!...",
  "3\nGrigore Iuga îşi simţea sufletul sfâşiat de remuşcări, iar prin gând îi trecea\nmereu: „Poate dac-aş fi rămas aici, nu s-ar fi întâmplat...“ Dar, în acelaşi timp, îşi\ndădea seama că toate recriminările sunt de prisos şi că alte datorii i se impun\nacuma. Corpul Nadinei îşi căuta de cinci zile odihna, al tatălui său de trei. Avea\nimpresia că morţii zac neîngrijiţi de prea mult timp, că sufletele lor nu-şi pot găsi\nodihna, că se chinuiesc şi chinuiesc pe cei vii dimprejur, în primul rând pe el,\ncare de aceea suferă atât de mult şi e copleşit de mustrările conştiinţei.\nCând a expediat ieri la Costeşti telegrama lui Gogu Ionescu, anunţându-i\nmoartea Nadinei, nu s-a gândit la înmormântare, precum nu s-a gândit la nimic\nmaterial... De-abia aseară, după ce a văzut cadavrele, şi-a zis că cel puţin Gogu\ncu Eugenia ar trebui să vie la înmormântarea Nadinei şi că deci trebuie să-i\naştepte.\nAzi însă, după ce a văzut coşciugul în carul urmat de preotul din Lespezi, i-a\nvenit în minte că Gogu n-are să vie acum la ţară nici chiar pentru înmormântarea\nsurorii sale şi că, de altfel, nici nu e timpul pentru o înmormântare pompoasă\ncând satele se zvârcolesc în dezmeticirea din nebunia furioasă şi când ruinele\nîncă fumegă ca şi sufletele oamenilor. Atunci, în clipa aceea, s-a hotărât să facă\nîndată o înmormântare simplă, potrivită împrejurărilor, lăsând pentru mai târziu,\ncând se va fi coborât liniştea adevărată, ceremonia cea mare. Şi din clipa aceea i\ns-a risipit tulburarea care-i ţinuse sufletul într-o neputinţă dureroasă de a se\norienta, parc-ar fi plutit într-o lume ireală.\n– Ascultă, Leonte, după-amiază vom face înmormântarea...",
  "Calm, ca şi când ar fi fost vorba despre lucrurile cele mai obişnuite, dădu\nlogofătului dispoziţii precise, amănunţite. Câteva generaţii de ale familiei Iuga\nerau îngropate împrejurul bisericii de la Amara. Ultimul mormânt îl construise\nMiron Iuga. Într-însul odihnea de câţiva ani soţia lui. Era zidit în piatră, boltit şi\nvast, destinat să-l adăpostească şi pe el când îi va sosi ceasul. În acelaşi lăcaş va\nîncăpea, cel puţin provizoriu, şi sicriul Nadinei. Fiindcă bătrânul preot Nicodim\ns-a prăpădit, va sluji preotul din Lespezi care a întovărăşit carul mortuar al\nNadinei. Ajunge el singur...\nSlujba se făcu în curte. Bătea vesel soarele primăverii. Arborii înmugureau\nvăzând cu ochii. Coşciugurile erau aşezate fiecare pe câte un car cu patru boi\nînjugaţi. În spate, conacul vechi, cu geamurile încă sparte, părea un moşneag cu\nochii plânşi. În faţă, zidurile înnegrite şi grinzile arse ale castelului nou,\nprofilându-se pe şirul de plopi dinspre uliţă, alcătuiau un decor funerar parcă\nînadins pregătit. În odăjdiile noi, preotul spân, cu bărbuţa speriată, citea şi cânta,\nşi ridica mereu ochii spre cerul albastru pe care nouraşi albi, ca nişte şiraguri de\nîngeri, se întreceau să asculte pomenirea morţilor. Preotul avea un glas mic,\nsubţirel şi totuşi alinător. Glasul acesta se suia în văzduh ca o dâră de fum de\ntămâie, împrăştiindu-se în tăcerea îndoliată ce stăpânea nu numai conacul, ci\ntoată împrejurimea. Răspunsurile dascălului, maşinale şi fonfăite, rămâneau\ndedesubt, se amestecau cu rumegatul indiferent şi mut al boilor, ale căror cozi\nlungi se legănau ritmic, alungând muşte imaginare.\nGrigore Iuga stătea lângă loitra carului cu coşciugul tatălui său, având alături pe\nTitu Herdelea ca un aghiotant credincios. În partea cealaltă, până la gardul\ndinspre ograda conacului, din care numai câţiva stâlpi se mai aflau în picioare, se\nîngrămădeau toţi oamenii curţii, cu Isbăşescu în frunte şi cu argaţii la urmă.\nNevasta logofătului şi bucătăreasa Profira plângeau cu sughiţuri multe, dar fără\nbocete gălăgioase, ruşinate parcă de răceala lui Grigore.\nOchii lui, roşii şi tulburi, cuprindeau în aceeaşi privire amândouă coşciugurile.\nErau la fel de mari, din acelaşi lemn, parc-ar fi fost comandate de mult. În\nsufletul tânărului Iuga dăinuia o linişte resemnată. Gânduri multe îi fulgerau prin",
  "minte, se ciocneau, se alungau fără încetare şi fără a se cristaliza, ca nişte\ncrâmpeie fără rost, vânturate de întâmplare. Numai în inimă îi stăruia un\nsimţământ apăsător ca o rană deschisă, care te doare fără să-ţi mai dai seama.\nNici nu băgă de seamă când s-a isprăvit slujba, când au pornit spre cimitir. De-\nabia ajungând în uliţă, şopti lui Titu Herdelea:\n– Poate c-ar fi trebuit să-l anunţăm şi pe Baloleanu... În sfârşit!\nMergea în urma carului al doilea în care era coşciugul tatălui său. La câţiva paşi\nmai înapoi se auzeau paşii celorlalţi şi plânsetele femeilor, mai zgomotoase.\nÎnaintea celuilalt car văzu strălucirea odăjdiilor preotului şi apoi îi auzi şi glasul\ncântând parcă dintr-o mare depărtare.\nSe miră de mulţimea adunată la primărie. Titu îi dădu câteva lămuriri sumare.\nNişte vaiete confirmau că ancheta continua cu aceeaşi ardoare. Când sosi\nconvoiul funerar mai aproape, prefectul Baloleanu ieşi din curtea plină de ţărani,\nurmat de primul-procuror Grecescu, de maiorul Tănăsescu şi de căpitanul de\njandarmi CorRă scoala. Vol. II 227 buleanu. (Căpitanul Lache Grădinaru, care ar\nfi dorit să se asocieze ca unul ce a cunoscut pe bătrânul Miron şi i-a fost oaspe\nde multe ori, fu obligat să continue instrucţia rebelilor cât vor lipsi anchetatorii.)\n– Să mă ierţi şi să ne ierţi, Grigoriţă dragă, că n-am ştiut nimic, altfel lăsam toate\nşi veneam să aduc ultimul omagiu venerabilului tău părinte! murmură Baloleanu\ncu o mutră întristată, strângându-i mâna prelung.\nCeilalţi, luându-şi fiecare înfăţişarea îndoliată potrivită, îi strânseră de asemenea\nmâna pe rând, cu clipiri din ochi care voiau să spună că durerea lor nu găseşte",
  "cuvinte să o exprime destul de elocvent.\nGrigore Iuga voi să ceară el scuze prietenului său Baloleanu că a neglijat să-l\nvestească. În momentul când deschise gura, îl văzu scoţând grăbit batista şi\nştergându-şi ochii, parc-ar fi vrut să-şi înăbuşe lacrimile. Gestul i se păru atât de\nnesincer, că renunţă să mai răspundă şi continuă mersul întrerupt câteva clipe,\niuţind paşii, ca să ajungă din urmă carul care nu se oprise.\nConvoiul intră curând în curtea bisericii. Preotul mai cântă puţin, apoi\ncoşciugurile fură coborâte pe rând în mormântul deschis, lângă care stăteau cei\ntrei argaţi trimişi de logofătul Bumbu să ridice, cu băgare de seamă, lespedea şi\npe urmă sa o aşeze la loc cum a fost. Alţi oameni de-ai curţii trebuiră să dea\najutor celor trei, coşciugurile fiind prea grele. Preotul repetă de mai multe ori\n„veşnica lor pomenire“, acompaniat şi de mormă ielile dascălului, apoi încetă\nbrusc, cu o plecăciune umilă spre Grigore Iuga, care privea cu ochi rătăcitori şi\nfără să facă vreo mişcare. La un semn al logofătului, cei trei oameni se apucară\nsă acopere mormântul. Baloleanu şi ceilalţi exprimară iarăşi sincere condoleanţe,\npe care Grigore le ascultă tăcut, dând doar puţin din cap în semn de mulţumire.\nAuzi, însă, foarte clar cuvintele maiorului Tănăsescu către căpitanul de jandarmi:\n– Fiindcă tot suntem aici şi avem pe popă la îndemână, să te duci să îngropaţi şi\npe ţărani, la cimitirul satului, nu ştiu unde vine, popa trebuie să ştie. Găseşti\nacolo pe primar. Te rog, puiule, ca să scăpăm şi de formalitatea asta!... Dar ştii,\nscurt, fără multă ceremonie. Şi atâta e prea mult pentru nişte tâlhari!... Să nu\nuitaţi pe cei executaţi adineaori la primărie!\nGrigore avu o tresărire, parcă şi-ar fi adus aminte de ceva foarte important. Zise\nrepede către Titu:\n– Aş fi vrut să fiu şi eu la înmormântarea ţăranilor, dar nu mă simt deloc capabil",
  "acuma... Vrei dumneata să te duci în locul meu?\n– Desigur! răspunse scurt tânărul Herdelea.\nPreotul conduse pe Titu Herdelea şi pe Corbuleanu. Trecură prin grădina\nbisericii, prin alte două grădini şi o livadă. Morţii erau înşiraţi în cimitir pe două\nrânduri, înţepeniţi şi strâmbaţi cum i-a lăsat moartea. O groapă lungă şi largă era\nsăpată gata alături.\n– Scurt, părinţele, că n-avem timp! îndemnă căpitanul Corbuleanu.\nStătu ca pe spini cele câteva minute cât fură pomeniţi morţii, mai stătu alte\ncâteva minute până ce-i văzu aruncaţi în groapa comună, apoi plecă fără a mai\nîntoarce capul.\nTitu Herdelea rămase numai cu preotul, privind tăcuţi amândoi cum pământul\nslăninos, cu bulgări grei, izbea cadavrele, zvârlite şi îngrămădite în groapă ca\nnişte crăci putrede, cum morţii, încetul cu încetul, îşi potriveau culcuşul, se\namestecau şi se topeau cu pământul care îi ascundea de toate primejdiile.\n„Cât s-au zbătut ei să aibă pământ şi iată că pământul i-a cules pe toţi! îşi zicea\nTitu Herdelea cu o strângere de inimă. Şi când te gândeşti că, în cele din urmă,\ntoate străduinţele noastre tot aici sunt sortite să sfârşească!“ Vreo zece ţărani\nasudau cu lopeţile, muţi, gâfâind. Primarul Pravilă îi zorea mereu, speriat, parcă\npalmele primite de la maior l-ar fi zăpăcit cu desăvârşire.",
  "– Câţi au fost, primarule? întrebă Titu când văzu că pământul i-a înghiţit pe toţi.\n– Patruzeci şi şase, domnule, împreună cu Trifon şi cu Toader pe care numai\nadineaori i-am adus de la cancelarie, zise primarul apropiindu-se cu încredere\nfiindcă fusese de faţă când Titu a avut ciocnirea cu maiorul. Părintele Nicodim a\nrămas acasă. A bătut-o el domnul maior pe Niculina, dar tot s-a îmblânzit pe\nurmă şi n-a mai poruncit să-l ridicăm din casă, c-ar fi fost şi ruşine să-l arunce\nlaolaltă cu toţi sărmanii, că doar dumnealui n-a avut nici o vină, că citise\nrugăciunea la căpătâiul boierului Miron şi... Of, Doamne, apără-ne şi ocroteşte-\nne, că mare greutate a dat peste noi!\nDupă o pauză, tânărul Herdelea întrebă iar:\n– Dar revoluţia asta ce-a fost, primare?... Cum v-a venit să faceţi atâtea\nnelegiuiri, atâta stricăciune şi răutate?\n– De, domnule, s-au iuţit oamenii şi au păcătuit fără dreptate!\nrăspunse Pravilă amărât. Dar nici aşa cum s-au întors lucrurile, parcă nu-i cu\ndreptate! Că prostimea-i prostime şi nu-i mirare să greşească, boierii însă sunt\nînţelepţi şi...\nTitu nu răspunse. Întoarse ochii spre groparii care se luptau greu cu pământul\nmorţilor. Primarul amuţi deodată, ca şi când şi-ar fi luat seama şi i-ar fi fost frică\nsă nu fi vorbit prea mult...",
  "Pentru cină, atât Baloleanu cu Grecescu cât şi ofiţerii au fost invitaţii lui Grigore\nIuga la conac. Prefectul improviză un mic discurs pentru proslăvirea memoriei\ncelor două victime ale răzvrătirii criminale care a umplut ţara de ruine şi de\ndoliu. Pe urmă, spre a menaja pe amfitrion, nici nu mai pomeniră de cei morţi.\nSe vorbi mult despre cruzimile şi prădăciunile ţăranilor... Observâ nd că tânărul\nziarist bucureştean tace ca şi Grigore, Baloleanu se simţi dator să facă un apel la\nunirea tuturor în faţa primejdiei ce o prezintă turma rătăcită de nişte instigatori\ncriminali, care vor fi negreşit descoperiţi.\n– Trebuiesc uitate micile ambiţii personale, precum trebuiesc scuzate eventuale\nmici jigniri involuntare şi provocate de împrejurările anormale! exclamă dânsul\npatetic. Nu-i aşa, domnule Herdelea? Titu ridică din umeri, parc-ar fi vrut să\nspuie că astea n-au nici o importanţă. Grigore se uită mirat la Baloleanu,\nneînţelegând aluziile.\n– A, nu ţi-a spus nimic? zise prefectul surprins. Ei, iacă, domnilor, sufletul fin şi\ndelicat! Vedeţi cum se cunoaşte imediat?...\nŞi după ce dumeri pe Grigore în câteva cuvinte, goli un pahar de vin pentru\nuitarea incidentului. Maiorul Tănăsescu strânse peste masă mâna lui Titu în\naplauzele admirative ale tuturor. Pe urmă toţi îşi dădură multă silinţă să explice\ntânărului ardelean că ţăranul îndeobşte e aşa de ticălos şi de încăpăţânat în\nrăutăţi, că numai forţa brută poate să-l înfrâneze de la crimele cele mai oribile.\n– Să nu uităm că ne aflăm într-o casă de două ori îndoliată de aceşti tâlhari,\ndevastată şi incendiată! făcu maiorul Tănăsescu cu o indignare muiată într-un\nglas dulce.",
  "– E suficient să priveşti împrejur, ca să-ţi dai seama cât sunt de sălbatici! adăugă\nCorbuleanu, răsucindu-şi mustaţa, parc-ar fi fost şi femei de faţă.\nPrimul-procuror Grecescu, taciturn din fire, se făcu toarte ascultat povestind în\nce fel s-au reprimat în alte ţări asemenea răzmeriţe şi scoţând în evidenţă că cele\ncâteva beţe aplicate aici pe spinarea barbarilor noştri pot fi privite ca nişte\ninofensive mângâieri părinteşti.\nPe Titu Herdelea discuţia îl înflăcăra. El simţea că domnii aceştia n-au dreptate,\ndar nu-şi putea concretiza obiecţiile într-o replică convingătoare.\n– Pe mine numai nedreptatea mă revoltă! strigă el de câteva ori, ca şi când prin\naceasta ar fi vrut să se deosebească.\nApoi, mai târziu, inspirat de focul discuţiei, declară cu o siguranţă care-l uimea\nşi pe el însuşi:\n– Eu înţeleg şi admit orice sancţiune, cu singura condiţie să fie dreaptă şi legală.\nDumneavoastră, care reprezentaţi statul şi aveţi la dispoziţie toată puterea\nstatului, dumneavoastră nu vi-e permis să cădeţi în vina ţăranilor, care au călcat\nlegile şi au săvârşit crime. Călcând legile, săvârşiţi şi dumneavoastră crime, iar\ncrimele dumneavoastră sunt mai grele, pentru că le săvârşiţi sub scutul statului şi\nabuzând de forţele lui de constrângere. Ţăranii, când s-au răsculat şi au săvârşit\nnelegiuirile, au riscat, în fiecare moment, să întâlnească forţa statului, armata,\nsau poliţia, sau jandarmii, care să-i pedepsească. Dumneavoastră, în loc să le\naplicaţi rigorile legilor, batjocoriţi şi schingiuiţi pe nişte oameni încătuşaţi şi fără\nposibilitate de apărare, pentru că ştiţi că nu veţi întâlni pe nimeni care să vă\npedepsească!",
  "– Iubitule, iubitule! surâse Baloleanu cu indulgenţă. Eu sunt om de legi şi de\ndrept! Ei bine, statul are nu numai dreptul, dar chiar datoria să-şi apere existenţa,\ncând i-e ameninţată, prin orice mijloace! Legal şi drept este orice contribuţie la\nmenţinerea şi întărirea statului!\n– Aşa mi-a vorbit odinioară şi un ofiţer de jandarmi unguri!\nrăspunse ironic Titu. Deosebirea este doar că el vorbea ungureşte, iar\ndumneavoastră româneşte!\n– Dar nici să tolerăm revoluţia...\n– Legea învinge revoluţia. Numai fărădelegea provoacă şi propagă revoluţiile!\nzise Titu Herdelea cu mândria omului care a făcut o mare decoperire.",
  "4\nA doua zi, înainte de amiazi, un convoi de vreo cincizeci de ţărani fu pornit spre\nPiteşti, încadrat de soldaţi cu armele încărcate, sub comanda unui plutonier\nbătrân şi rânzos. Dovediţi sau bănuiţi a fi fost capii răzvrătirii şi a fi săvârşit\ndiferite crime, erau ferecaţi în lanţuri şi apoi toţi împreună legaţi de un singur\nlanţ gros şi lung, doi câte doi. Câţiva soldaţi purtau şi bâte grele cu care să\nîmboldească la mers pe eventualii şovăitori.\nCurând după-amiazi îşi luară rămas bun de la Grigore Iuga, unde prânziseră,\nBaloleanu, Grecescu şi maiorul Tănăsescu. Se duceau, spunea prefectul, să\nconstate efectele pacificării în toate comunele care au fost contaminate de\nspiritul răzvrătirii. Mai ales că au primit rapoarte confidenţiale cum că, în unele\nsate, moşierii, întorşi acasă sub ocrotirea armatei şi găsindu-şi avutul prădat, au\nînceput să se facă singuri instructori, judecători şi executori ai presupuşilor\nvinovaţi.\n– Asta nu se poate! declama Baloleanu cu o nobilă indignare.\nEu nu voi tolera represalii! Unde-am ajunge dacă fiecare s-ar apuca să-şi facă\nsingur dreptate după capriciile sale? Legea trebuie să fie egală pentru toţi!...\n(Întâlnind privirea ironică a tânărului Herdelea.) Una e apărarea interesului\ngeneral şi alta e interesul particular, cu răzbunările lui dispreţuitoare de legi!...\nZiua următoare plecă şi Titu Herdelea. Grigore l-ar mai fi reţinut, dacă nu s-ar fi\ngândit că în împrejurările acestea, când la ţară e numai jale, şi durere, şi ruină,\naceasta ar însemna mai mult egoism decât prietenie.",
  "– Ai fost prea bun că ai stat lângă mine în zilele de primejdie şi de suferinţă, îi\nzise la despărţire. Nu vreau să abuzez de prietenia dumitale... Îţi mulţumesc şi nu\nvoi uita niciodată devotamentul adevărat cu care ai înţeles şi ai suportat toanele\nşi tăcerile mele!...\nDe altfel nici eu nu voi zăbovi mult pe aici acuma. Singurătatea şi toate umbrele\ncare rătăcesc aici în aer m-ar neurasteniza complet. Trebuie însă să iau dispoziţii\npentru muncile încă neîncepute şi pentru reparaţia celor ce se mai pot repara...\nCu aceeaşi brişcă galbenă şi cu acelaşi Ichim pe capră părăsi Titu şi acuma\nAmara. Uliţa era tot pustie, parcă oamenii încă n-ar fi îndrăznit să iasă de prin\ncase sau ascunzători. Curtea primăriei era tot plină de ţărani culcaţi la pământ, cu\nfaţa în jos şi păziţi de soldaţi. Ancheta continua cu aceeaşi intensitate, numai\nanchetatorii s-au schimbat. Căpitanul Lache Grădinaru a luat locul maiorului, iar\nplutonierul Boiangiu pe al procurorului.\nPână la Costeşti, în toate satele văzu semne de anchete similare.\nÎn gara Costeşti se întâlni cu Cosma Buruiană, care îl descusu îndelung asupra\nstărilor din Amara şi-i spuse că mâine se va întoarce şi el acasă, deocamdată\nsingur, până va constata că într-adevăr nu mai e nici o primejdie...\nÎn Bucureşti, primul drum îl făcu în aceeaşi zi la Gogu Ionescu.\nÎi era penibil să fie crainicul nenorocirii, dar îşi zicea că, după telegrama laconică\na lui Grigore, amănuntele pe care le aducea dânsul vor fi totuşi o consolare. Casa",
  "din strada Argintari cu scara monumentală şi scoica deasupra intrării, care cu\nvreo şase luni în urmă, când venea mişcat şi înfricoşat să se intereseze de sosirea\nboierilor, i s-a părut atât de veselă şi de fericită, acuma avea o înfăţişare\nposomorâtă, cu toate că razele asfinţitului îi mângâiau zidurile şi se jucau în\ngeamuri, iar în grădiniţa cu potecile curate, straturile de iarbă tânără verzuiau ca\nnişte covoraşe de catifea întinse la soare. Găsi numai pe Eugenia acasă. Îl puse\nsă-i povestească tot înainte de a sosi Gogu. Eugenia era îngrozită, dar mai mult\nde durerea soţului ei. Ea l-a oprit să plece la Amara pentru înmormântarea\nNadinei. I-a fost frică să nu se mai întâmple ceva pe acolo... Sosi şi Gogu\ncurând. În cele câteva zile de când nu l-a văzut Titu, parc-ar fi îmbătrânit cu zece\nani. Îşi uitase cochetăriile şi-şi pierduse jovialitatea. Cum dădu cu ochii de Titu,\nîncepu să plângă cu hohote, ca o femeie incapabilă să se stăpânească. Numai\nacuma simţea cât de mult a iubit-o pe Nadina, mai mult decât pe o soră, ca pe un\ncopil al său. Ascultând pe Titu, care trebui să repete povestirea, ofta mereu:\n„Bietul tata!... Cum o să suporte el vestea asta!“ Bătrânul Tudor Ionescu întreba\nmereu dacă s-a înapoiat Nadina, răsfăţata inimii lui bolnave, de la ţară, pentru că\na aflat şi el despre întinderea răscoalei din Argeş...\nSeara Titu Herdelea trebui să povestească şi soţilor Gavrilaş, la masă, ce a păţit\nşi ce a văzut la ţară. Astfel se culcă târziu şi numai în pat îşi aruncă ochii pe\ngazetele de după-amiazi. Zâmbi trist citind că, graţie măsurilor cuminţi luate de\nnoul guvern, tulbură rile sunt aproape pretutindeni potolite, fără vărsare de\nsânge.\nI se părea o batjocură. În suflet îi mocnea mereu revolta înăbuşită.\nSe visă la Amara, în curtea primăriei, în mijlocul mulţimii tăvălite la pământ.\nMaiorul tăia capetele plecate cu sabia lui ştirbită şi ruginită de sânge. Când o\nridică asupra unui copilaş care plângea sfâşietor, Titu s-a aruncat asupra\nmaiorului, i-a smuls-o din mână şi a azvârlit-o... „Te arestez! Te arestez!“ răcnea\nmaiorul. Titu se văzu înhăţat de soldaţi furioşi şi apoi deodată cravaşa maiorului\nîncepu să-i sfârtece obrajii...",
  "La Drapelul, a doua zi, Roşu îl îmbrăţişă, parcă s-ar fi întors din mormânt. Îl\nintroduse şi la Deliceanu, să-i istorisească metodele de pacificare ale noului\nguvern. Veşnic ispitit de a ridica Drapelul prin ceva de mare senzaţie, secretarul\nredacţiei se gândea să publice impresiile tânărului redactor, inclusiv conflictul cu\nmaiorul sanguinar.\n– Nu, nu, Roşule! îl opri directorul. Noi ne-am obligat moralmente să le dăm\nconcursul pentru potolirea dezordinilor. Trebuie să ne respectăm angajamentul!\nNoi nu putem fi murdari şi criminali cum au fost ei!\n– Bine! făcu Roşu. Ştiam anticipat. Drapelul e condamnat să vegeteze în vecii\nvecilor!\nPeste câteva zile Titu, prezentându-se regulat la Drapelul, găsi pe Roşu mai\nnegru ca totdeauna. Crezu că a avut vreo neplăcere particulară şi-l lăsă în pace,\naşezându-se să fabrice articolaşele anodine cotidiene pe care se obişnuise acuma\na le produce în redacţie. Într-un târziu, secretarul izbucni singur:\n– Ce oroare!... Ce ticăloşie!... Ce barbarie!...\nNu i se potriveau exploziile teatrale. Glasul lui suna gol ca al unui actor fără\ntalent. Parcă şi-ar fi dat seama, se scufundă iar în tăcere şi numai după vreun\nsfert de oră reluă sarcastic:\n– Ei, ce facem cu revoluţia noastră, puiule?... S-a terminat, ai?... I-am pus\ncruce?... Adică ce cruce?... Mii de cruci!",
  "Titu Herdelea se apropie ca de obicei spre a arăta că-l interesează.\n– Ai observat, sper, că rubrica tulburărilor ţărăneşti a dispărut aproape complet\ndin ziare?... Ceea ce înseamnă că represiunea a fost eficace. Liniştea s-a restabilit\nîn toată ţara... Ce linişte?... Mii de morminte proaspete semnalează că ordinea\ncea mai perfectă domneşte iarăşi în România!\nApoi, după o mică pauză, cu faţa congestionată de indignare:\n– Măi băiete, ce-ai văzut tu în Argeş a fost o glumă de salon faţă de cruzimea şi\nbarbaria ce s-a abătut asupra tuturor satelor din ţară de când au luat ăştia\nconducerea!... Cei împuşcaţi sau în general ucişi de expediţiile represive sunt cei\nfericiţi şi norocoşi, pentru că au scăpat de schingiuirile spăimântătoare pe care\ntrebuie să le îndure cei vii... În sfârşit, a fost o baie de sânge colosală, ceva cum\nnu s-a mai pomenit nicăiri în lume în veacul din urmă, nici chiar în colonii sau\nfaţă de triburile sălbatice. Şi toate pe tăcute, să nu afle Europa şi lumea. Tunurile\nau bubuit, au nimicit din temelii sate multe, puştile au trosnit neîncetat...\nVictimele sunt aruncate în gropi colective, fără cruce, să nu lase nici o urmă... Şi\nnimeni nu poate protesta, nimeni nu cutează să crâcnească, fiindcă sunt în joc\ninteresele ţării şi fiindcă interesele ţării cer ca atâtea milioane de ţărani să\nmuncească flămânzi şi goi pentru a procura câtorva mii de trântori bogăţiile care\nsă fie risipite în lux şi luxură!\n– Dacă n-am unde să scriu? zise tânărul Herdelea. Eu aş protesta!\n– Mai bine că n-ai unde, puiule, căci cu tine ar isprăvi repede: te-ar expulza din\nţară ca pe orice străin indezirabil!",
  "– Eu? străin? în România? zâmbi Titu cu superioritate ironică.\n– Nu uita, puiule, că tu nu eşti cetăţean român, oricât te-ai crede tu mai român ca\nalţii! Aşa că îndată ce vei deveni periculos ordinii publice, nu vei mai fi frate, ci\nduşman, şi ca atare... Dar fii liniştit!... Într-o săptămână, două numai tribunalele\nvor mai păstra amintirea răzmeriţei de ieri prin judecarea zecilor de mii de ţărani,\nstrânşi cu arcanul de pretutindeni, care umplu toate închisorile ţării... Încolo,\ntoată lumea va fi profitată şi mulţumită. Cei devastaţi vor fi repede şi gras\ndespăgubiţi de către stat ca să-şi refacă gospodăriile, ba chiar să le\nîmbunătăţească. Iar ţăranii, dacă vor fi cuminţi, vor primi o nouă avalanşă de\ndiscursuri, şi promisiuni, şi vorbe goale, fiindcă, să nu uităm, parlamentul va fi\ndizolvat curând-curând şi se vor face alegeri noi...\nÎntr-adevăr, peste vreo zece zile nici chiar Roşu nu mai pomenea despre\nmişcările ţărăneşti. Ziarele discutau tot mai insistent despre alegerile în\nperspectivă. Ici-colo, mai ales în presa partidelor, se cerea descoperirea şi\npedepsirea instigatorilor. Primăvara trezea noi pofte de viaţă. Grădinile de vară\nîşi pregăteau deschiderile. Cafenelele şi cârciumile acaparau trotuarele cu mesele\nscoase la aer. Pe Calea Victoriei, între Bulevard şi Palat, femeile frumoase\nîntinereau în toalete ispititoare. Plimbăreţii cotidiani de ambele sexe îşi şopteau\npe trotuare obişnuitele chemări: „iubire“, „păpuşica“...\nTitu Herdelea stătea acuma mai puţin pe acasă, deşi camera lui era drăguţă şi\nprietenoasă. Tocmai într-o după amiază pe care se hotărâse să o jertfească unei\ncărţi interesante, se pomeni cu vizita doamnei Alexandrescu, însoţită de\nsurâzătoarea Mimi.\nTânărul se miră. Fosta-i gazdă îi spuse că s-a abătut pe-aici şi, fiindcă a avut\ndrum, şi i-a fost dor de dânsul, că nu l-a uitat cât a fost totdeauna de gentil, dar\nmai cu seamă fiindcă Mimi a cicălit-o: „Hai, mămico, să-l vedem dacă m-a\nuitat...“ Pe urmă aduse vorba despre Jenică, ocărându-l c-a fost o lichea şi s-a\npurtat ca un ordinar, că într-o bună zi n-a mai dat pe la ea şi i-a trimis pe",
  "hodorogul de tată-său să-i notifice sfârşitul aventurii. Ce mai faier le-a tras ea\ntuturor, n-o să uite nici în cer!... Mimi, sărăcuţa, nu l-a putut suferi de la început\npe Jean, că i s-a părut antişat de persoana lui şi lipsit de educaţia fină pe care\nMimi a primit-o de la mămica ei. Dar ea, naivă, de, ca femeia cinstită, n-a luat\nseama la nimic şi s-a încrezut în vorbele lui. Ce regretă mai mult e că, din pricina\nlichelei şi a ofticoasei de soră-sa, a despărţit două inimi care se iubeau. Că Mimi,\ndrăgălaşa de ea, i-a mărturisit deschis, ca unei mame bune, din prima zi:\n„Mămico, tare-i simpatic chiriaşul tău!“ Şi de atunci n-are peri în cap de câte ori\ni-a spus: „Mămico, mi-e drag şi mi-e drag!“ În sfârşit, acuma a dat Dumnezeu de\na rămas liberă şi Mimi, a scăpat şi ea de Jenică, aşa că acuma...\n– Ei, hai, pupaţi-vă, hai, că eu mă întorc cu spatele! zise deodată doamna\nAlexandrescu, drept încheiere.\nMimi se agăţă de gâtul lui Titu frecându-şi buzele de buzele lui. Tânărul\nHerdelea se ruşina de toată scena asta şi îngâna, fâstâcit, cuvinte galante de care\nîi era şi mai ruşine. În sfârşit, doamna Alexandrescu îl pofti să le viziteze. La\nplecare, Mimi rămase în urmă, iar se frecă de el şi-i şopti languros:\n– Să vii negreşit, bebe!\nÎntâmplarea aceasta hotărî pe Titu Herdelea să se ducă chiar a doua zi la Tanţa,\nîn dosul gării, la părinţii ei. De două săptămâni, de când s-a întors de la ţară, nu\ns-a întâlnit deloc cu Tanţa. Ea nu s-a mai arătat, iar el n-a îndrăznit s-o caute. Fu\nprimit bine de toată familia. Tanţa se minuna, şi se bucura, şi se îmbujora de\nfericire. Jean i-a strâns mâna parcă numai ieri s-ar fi despărţit.\nVorbiră mai mult de nunta lui, care era fixată peste câteva săptămâni după Paşti.\nJean îi propuse să-i fie cavaler de onoare.",
  "Titu acceptă cu condiţia să aibă de pereche o domnişoară de onoare simpatică.\nAdică pe Tanţa. Ochii doamnei Ionescu se înduioşară de mulţumire; chiar\nbătrânul Ionescu se sili să surâdă şi reuşi.\nGrigore Iuga sosi la Bucureşti abia peste trei săptămâni după Titu. Deşi avea\nfigura obosită, în ochi îi pâlpâia parcă o nouă încredere.\n– S-au întors, fireşte, toţi cei fugiţi, răspunse dânsul curiozităţii tânărului\nHerdelea. S-a întors şi Platamonu, dar fără fiul său, mutilat, care, probabil,\nboleşte undeva, în vreun sanatoriu... Numai morţii nu se mai pot întoarce!\nCăutând să-i alunge tristeţea, Titu încercă să schimbe vorba, Grigore însă\ncontinuă liniştit:\n– Am început şi am terminat semănăturile de primăvară!...\nOamenii s-au întors la ogoare, parcă episodul răzvrătirii ar fi fost un vis urât. S-\nau reluat muncile cu mai multă râvnă, cu un fel de desperare mută... Din\nnenorocire, aproape un sfert dintre ţărani sunt închişi pe la Piteşti. Toate\nbeciurile oraşului s-au transformat în temniţe. Noi nu învăţăm nimic din nici o\nnenorocire... Fără să-ţi mai spun că lipsa atâtor braţe, în împrejurările astea, e şi\no mare pierdere pentru economia ţării!... În sfârşit, ne silim să ştergem urmele\nuraganului pe cât se poate. De altfel, natura însăşi ne ajută.\nPretutindeni e o năvală de viaţă nouă. Pomii şi copacii au înflorit.",
  "Ruinele focurilor, tăciunii, scrumul, peste toate a pus stăpânire primăvara...\n– Dar sufletele oamenilor? întrebă Titu.\n– Dumnezeu ştie, numai Dumnezeu! zise Grigore. Mie mi s-a părut, de câte ori\nam vorbit cu vreun ţăran – care a fost bătut, şi doar toţi au fost, că nu regretă\nnimic, ba dimpotrivă... A rămas în mintea tuturor întrebarea pe care n-o mai\npoate smulge nici o represiune: „Apoi cum să trăim fără pământ?“",
  "5\nGrigore Iuga avu lungi consfătuiri agricole cu Victor Predeleanu.\nRămas prin voia sorţii singurul stăpân al domeniului Amara, voia să-şi puie în\npractică planurile de reorganizare a exploatării.\nÎi trebuia însă neapărat un agronom cinstit şi priceput, care să-i fie colaborator\ncredincios, cu care să se înţeleagă şi pe care să se poată bizui deplin pentru orice\neventualitate. Socotea să se stabilească în Bucureşti, ca şi Predeleanu, şi numai\nîn timpul muncilor principale să stea la ţară. Castelul ars nu se mai gândea să-l\nrefacă.\nDacă va fi nevoie, va moderniza vechiul conac cruţat de furia focului.\nPredeleanu se interesă, căută şi găsi omul care-i trebuia lui Grigore. Era un tânăr\nsimpatic, vioi, inteligent şi chipeş, cu câţiva ani de practică agricolă în Germania\nşi alţi câţiva ani de conducere, cu bune rezultate, a unei mari ferme-model a\nstatului.\n– Uite-l! Se numeşte Stelian Halunga... Îţi place? întrebă Predeleanu,\nprezentându-l.\n– Îmi place! zâmbi Grigore. Şi sper că vom fi buni prieteni!",
  "Înainte de a se duce la Amara să instaleze pe noul administrator, Grigore mai\navea să limpezească unele chestiuni, care, tocmai pentru că erau rămăşiţe de ale\ntrecutului, ar fi putut încurca viitorul. Cu Gogu Ionescu a trebuit să discute\ndespre mormântul Nadinei. Cum Nadina numai prin lipsa unei mici formalităţi\nprocedurale a mai putut figura ca soţia lui, Grigore nu se credea îndreptăţit să\ndecidă nimica în privinţa ei. Gogu, deşi încă neconsolat, credea că, de vreme ce\ndestinul a mânat-o la ţară, în zilele cele mai periculoase, nicăiri n-ar avea odihnă\nmai mare sufletul ei atât de neastâmpărat în viaţa aceasta, decât acolo unde a\ngăsit-o moartea. La parastasul de trei luni, vor merge cu toţii. De altfel, cu\naceeaşi ocazie, el ar vrea să-şi vândă moşia lui de la Lespezi, poate şi pe a\nNadinei de la Babaroaga. Evenimentele acestea l-au zdruncinat prea mult. N-ar\nmai avea inimă să trăiască şi să se simtă acasă în locurile şi între brutele care au\nasasinat pe soră-sa.\n– Atunci vinde ţăranilor! zise Grigore. Au plătit şi ei cu destul sânge măcar\ndreptul de a cumpăra pământ!\n– Nu, nu! făcu Gogu cu groază. Nu vreau să mai am de-a face cu ţăranii, nici un\nfel de legătură, nici măcar de vânzarecumpă rare. Eu aş vinde cel mai bucuros\nunei bănci care n-are decât să parceleze proprietăţile pentru ţărani... Degeaba,\ndragă Grigoriţă, eu n-am afinităţi cu pământul ca tine, şi nici cu ţăranii.\nEu sunt orăşan get-beget. Poate şi de aceea eu nu voi uita şi cu atât mai puţin nu\nvoi ierta crimele lor care mi-au zdrobit inima!\nLui Dumescu, la Banca Română, i-a făcut mai multe vizite.\nDumescu, în amintirea prieteniei cu Miron, s-a oferit să-l ajute în toate",
  "încurcăturile financiare. Grigore n-a vrut să primească nici un fel de despăgubire\nde la stat, cum se îmbulzeau să cerşească cei mai mulţi dintre sinistraţi, care îşi\numflau pagubele, ca să profite de pe urmele nenorocirii. Din toate câte-i\ndevastase focul numai castelul cel nou a fost asigurat. Totuşi, dacă societatea îşi\nva respecta angajamentul şi-i va plăti despăgubirea contractuală, din suma\nrealizată el ar achita datoria la bancă, iar cu diferenţa şi-ar reface măcar în parte\nacareturile şi inventarul. Dumescu bănuia însă că societăţile de asigurare nu vor\nconsimţi să plătească, considerâ nd răscoala ca un caz de forţă majoră, care\nanulează de drept obligaţiile lor. Ar fi bine dacă guvernul ar veni cu o lege care\nsă reglementeze complicaţiile pe care le-au creat întâmplările acestea\nexcepţionale. În orice caz el, Dumescu, se va interesa de toate.\nGrigore interveni apoi la Mitropolie şi obţinu să fie adus la Amara, în locul\nvacant de preot, fiul bătrânului Nicodim, ca astfel măcar după moarte să i se\nîmplinească dorinţa care l-a muncit atâta în viaţă. De altfel, tânărul a alergat\nacasă, tocmai din Gorj, unde-şi avea parohia, să slujească şi el la groapa\npărintelui său şi să fie de ajutor Niculinei, până ce va putea scăpa şi Filip, aflat\nînchis la Piteşti cu ceilalţi oameni năpăstuiţi...\nPentru a contribui la potolirea şi mângâierea sufletelor, Grigore Iuga, plecând în\nsfârşit la ţară cu noul administrator, se opri la Piteşti să libereze din închisoare\ncel puţin pe învăţătorul Dragoş.\nPrefectul Baloleanu se lăsa greu. Îşi formase convingerea că răscoala, îndeosebi\nîn judeţul Argeş, a fost opera unor instigatori şi avea ambiţia să-i descopere,\nservind astfel interesele partidului său care începuse a fi acuzat, prin anume ziare\nanarhice, că ar fi autorul moral al tristelor evenimente. Dragoş îi fusese indicat\nca cel mai periculos agitator. Numai după două zile de tratative şi insistenţe,\nconsimţi să-i dea drumul, dar pe garanţia personală a lui Grigore...\nAmara îşi reluase înfăţişarea obişnuită. Cârciumarul Busuioc, cu pălăria pe\nceafă, cu burta în afară, tăifăsuia iar din prag cu oamenii care treceau pe uliţă.",
  "Primarul Ion Pravilă se abătea mai des să tragă câte o ţuică, să-şi dreagă puterile\npentru a putea ţine piept tuturor greutăţilor iscate de potopul revoluţiei.\n– Cu oamenii ce se mai aude, mă dom’ primar?... întreba mereu cârciumarul. Le\ndă drumul ori îi mai ţine prin cele puşcării să le putrezească oasele?\n– Apoi, de, Cristache, dacă nu m-au ascultat oamenii? răspundea primarul\ngrijuliu. Au luat-o razna şi s-au făcut mai deştepţi până ce au aflat ce-au căutat...\nAcu numai conaşul Grigoriţă să se milostivească şi să-i scape cum l-a scăpat şi\npe dom’ Nică.\n– Da pagubele oare ni le plăteşte sau o să ne alegem cu nimic? continua Cristea\nBusuioc care se înscrisese şi aici, şi la Piteşti, sperând astfel să se aleagă cu un\ncâştig bun pe urma suferinţelor sale.\n– Apoi tot la conaşul Grigoriţă e nădejdea! zicea Pravilă. D-aci încolo numai\nbunătatea dumnealui mai poate să ne ajute...\nLa cancelarie trebăluia secretarul Dimitrescu, copleşit de hârţoage, căci primarul\nera când la postul de jandarmi, când la curte. Plutonierul Boiangiu ar fi ţinut\nanchetele încă un an de zile dacă Grigore nu l-ar fi povăţuit să le isprăvească şi\nsă se domolească.\n– Când îţi spuneam eu că Amara e sat de tâlhari, nu mă credeai, imputa Boiangiu\ndeseori primarului. Acu i-ai păscut şi tălică!... Dar lasă, că de-acu, eu sunt popa\nlor!...",
  "Vechiul conac părea întinerit sub tencuiala nouă şi în cadrul pomilor înfloriţi.\nRuinele castelului au fost curăţate, iar pe locul lor câteva ronduri de flori dădeau\nparcului o înfăţişare mai vastă şi mai prietenoasă. Administratorul Halunga a luat\nîn mână conducerea, parc-ar fi fost aici de când lumea. Inspira încredere şi\nţăranilor prin vorba-i blândă, printr-o bunătate potrivită împrejură rilor, prin\npilda lui de muncă şi energie. Doar Isbăşescu, ocupat cu refacerea registrelor\ndistruse, îl urmărea cu o duşmănie ascunsă, socotindu-se jignit şi micşorat pentru\ncă îi uzurpă locul ce i s-ar fi cuvenit lui şi numai lui după toate legile şi\ndreptăţile, mai ales că a suferit atât din pricina lealităţii lui faţă de Iuga.\nDuminicile, Grigore strângea pe ţărani la curte, să le asculte el însuşi necazurile\nşi păsurile. Auzea aceleaşi plângeri, spuse cu mai multă rezervă, despre lipsa\nporumbului, şi greutatea datoriilor, şi nevoia de pământ. Nici unul, niciodată nu\naducea vorba despre întâmplările răzmeriţei, iar când întreba el, primea aproape\nmereu acelaşi răspuns:\n– S-au iuţit oamenii, cucoane Grigoriţă, c-aşa a fost scris!\nSingur Lupu Chiriţoiu a îndrăznit să spuie odată:\n– N-a sosit încă ceasul dreptăţii, cucoane Grigoriţă, dar trebuie să sosească odată\nş-odată, că lume fără dreptate nu se poate!\nCosma Buruiană venea mereu să ceară sfaturi şi ajutoare, şi mai ales să se\njeluiască. Toate speranţele lui erau în despăgubirile de la stat, altfel şi-ar fi luat\nlumea în cap, că ţăranii i-au risipit şi cenuşa din vatră. De la dânsul a aflat\nGrigore că colonelul Ştefănescu, într-o clipă de deznădejde, a împuşcat cu mâna\nlui trei ţărani de la Vlăduţa, pe care i-a dovedit că au pus foc conacului...",
  "La sfârşitul lui mai, după ce Halunga se familiariză bine cu împrejurările de la\nAmara, Grigore Iuga plecă din nou la Bucureşti.\nZicea că prezenţa lui e mai necesară în capitală, ca să fie aproape de Dumescu şi\nsă urgenteze rezolvarea chestiilor financiare. În sufletul său însă recunoştea că\neste ceva mai important care-l atrăgea la Bucureşti, atât de important, că de asta\ndepinde viaţa lui.\nTotuşi, la Bucureşti lăsă să treacă zile după zile fără să îndrăznească a provoca o\nlimpezire. Se ocupa tot de lucruri mărunte, parcă înadins ar fi căutat să amâne pe\ncele mari. Se ducea mai rar pe la Predeleanu, pretextând al diferite preocupări\ngrave privitoare la Amara. De când s-a dizolvat Parlamentul, la începutul lui\niunie, şi Baloleanu, renunţând la prefectură spre a candida pentru Cameră, şi-a\nreluat reşedinţa în capitală, Grigore îl vizita aproape zilnic, ca odinioară pe\nPredeleanu. Nu dintr-o recrudescenţă de simpatie, căci Baloleanu, de îndată ce\nnu mai era întrun loc de răspundere directă, reîncepu teoriile radicale şi\nsporovăia iarăşi despre chestia ţărănească cu frazele goale, care pe Grigore îl\nsupărau.\n– Prima noastră lege are să fie o amnistie generală, care să vindece rănile\nnenorocirilor recente şi să aducă adevărata pace în suflete! declară într-o zi\nBaloleanu cu mândrie seniorială. Noi, care am sângerat până în fundul inimii\ncând a trebuit să facem ordine în ţară, ştim să facem şi dreptate, dragă Grigoriţă!\nMiile de nenorociţi care umplu toate închisorile trebuie să se întoarcă la vetrele\nlor, pocăiţi şi îndreptaţi, spre a-şi relua munca în folosul şi pentru propăşirea\nRomâniei!\nPrin influenţa lui Baloleanu, tânărul Iuga voia să dobândească o slujbă pentru\nTitu Herdelea care, aflând de la Roşu situaţia lui adevărată la Drapelul, era\ndesperat că rămâne iar pe drumuri. În cele din urmă Baloleanu, prin secretarul\ngeneral de la Ministerul Domeniilor, reuşi să-l plaseze într-un loc de referent la\nDirecţia Dobrogei!",
  "– Şi ce voi avea de făcut acolo? întrebă emoţionat Titu, pe care Grigore îl aduse\nsă afle direct vestea bună.\n– Să te duci o dată pe lună şi să-ţi încasezi leafa! strigă Baloleanu jovial. Şi\naltminteri să faci versuri, dacă mai poţi! Sau să te însori, dacă pofteşti!\nTânărul Herdelea roşi, ca şi când i-ar fi ghicit în suflet. Totuşi avu prezenţa de\nspirit să riposteze:\n– Cred că urarea aceasta ar fi mai potrivită pentru domnul Iuga!\nGrigore răspunse numai după o pauză şi aproape grav:\n– Poate că n-ar fi rău...",
  "6\nPe la mijlocul lui iunie, fără să fi isprăvit nimic, Grigore Iuga se hotărî să se\nîntoarcă la Amara şi nici să nu mai vie pe la Bucureşti până la toamnă. Se duse la\nfamilia Predeleanu să-şi ia rămas bun. Victor era singur, Tecla şi Olga aflându-se\npentru cumpărături prin oraş. După ce discutară despre toate actualităţile şi mai\nales despre pagubele pe care le-au avut Predelenii la Delga (de altfel prea puţin\nînsemnate), Grigore întrebă deodată, ca din senin, schimbând vorba:\n– Crezi că Olga ar vrea să fie soţia mea, Victore?... Dar te rog să-mi spui sincer\nşi fără nici un menajament, fiindcă...\nPredeleanu surâse cu o şiretenie străvezie:\n– Ea ce crede?... Ai întrebat-o? Atunci Grigore Iuga îi mărturisi pe nerăsuflate că\no iubeşte de mult, că s-a luptat cu sine însuşi în zadar, că i s-a urât cu viaţa, că ar\nvrea să înceapă o viaţă nouă... Predeleanu îl lăsă să-şi răcorească inima,\nascultându-l cu toată seriozitatea de rigoare în asemenea ocazii.\n– Uite, dragă Grigoriţă, zise în sfârşit Victor. Spuneai că vrei să pleci mâine la\nAmara. Amână plecarea cu o zi. Poimâine pleacă şi Olguţa acasă. Poţi s-o\nînsoţeşti, să-i ţii de urât şi chiar să faci o vizită părinţilor ei la Craiova. Am eu,\naşa, o bănuială că n-are să-ţi pară rău.\nTrenul pleca la cinci. Grigore aştepta în gară de la patru. Întâi sosi Titu Herdelea\ncu un mic buchet de flori albe. Într-un moment de plinătate sufletească, Grigore",
  "i-a spus ieri, când au dejunat împreună, că e fericit şi că iubeşte pe domnişoara\nPostelnicu.\nTânărul Herdelea a vrut să fie primul care să felicite pe Olguţa măcar printr-o\nfloare, căci prin cuvinte încă nu-şi putea permite, ca să nu fie indiscret... Dar mai\nţinea să comunice lui Grigore şi bucuria mare ce a avut-o ieri după ce s-au\ndespărţit, când Deliceanu, desigur în urma insistenţelor lui Roşu, i-a pus în\nvedere că rămâne mai departe la Drapelul, cu acelaşi salariu, fiindcă ziarul are\nnevoie de serviciile lui. Cu o strălucire plină de încredere, Titu exclamă:\n– De-acum nu-mi pasă de viaţă... Alaltăieri mă credeam în pulbere şi azi iată-mă\ncu două lefuri!... Am noroc şi pace!...\nTrecuse şi pe la Tanţa, să-i spuie ce noroc a avut. Fata l-a însoţit până la gară şi-l\naştepta la o cofetărie, în Calea Griviţei, să meargă pe urmă să se bucure\nîmpreună toată ziua.\nPe când Titu vorbea cu entuziasm şi Grigore aştepta nerăbdător, sosi un tren în\ngară. În mulţimea călătorilor care alergau spre ieşire, Grigore recunoscu pe Ilie\nRogojinaru, arendaşul de la Olena.\nÎntoarse capul, parcă i-ar fi fost frică de el. Rogojinaru însă îl zări şi veni glonţ,\ncu un geamantan în mână, asudat şi zâmbitor.\n– Mă mai cunoşti, cucoane? întrebă dânsul, lăsând jos geamantanul şi ştergându-\nşi faţa şi chelia cu o batistă mare. Am auzit şi-am citit ce-aţi pătimit! urmă apoi\ncu alt glas şi clătinând întristat din cap.",
  "Regretă în multe cuvinte moartea lui Miron Iuga şi a Nadinei, întrebă dacă au\navut altfel pagube mari, dacă au început să primească despăgubiri, dacă au fost\nucişi mulţi ţărani cu ocazia represiunii, întrerupându-se mereu cu aceeaşi\nobservaţie:\n– Nu vă spuneam eu că ţăranii sunt ticăloşi?... V-aduceţi aminte? Pe urmă istorisi\ncu mare lux de amănunte ce noroc a avut el de şi-a salvat averea. O zi dacă mai\nîntârzia, deunăzi, când s-au întâlnit în tren spre Piteşti, nu mai găsea decât praf şi\ncenuşă.\nŢăranii, mai îndrăciţi în Dolj decât în alte părţi, începuseră a da foc conacelor şi\na prăda. Au venit şi la dânsul: cucoane în sus, cucoane în jos, să ne dai moşia c-\naltfel e moarte şi prăpăd... Atunci ce s-a gândit: ia să fie el mai al dracului ca\ntâlharii. Şi s-a tocmit şi s-a înţeles cu ei că le dă de bunăvoie moşia cu tot ce se\nafla pe ea, s-o împartă între dânşii cum le pofteşte inima, obligându-se să\ndespăgubească el pe proprietar, dacă ar avea vreo pretenţie.\nCa să fie mai siguri au făcut şi contract la primărie, cu sigiliu şi iscălituri. În\nschimb ei l-au îngăduit să stea în conac până va trece revoluţia. Peste două zile\napoi a sosit armata şi i-a săturat de pământ... Râdea cu mare mulţumire:\n– Şi iaca aşa am scăpat cu faţa curată, cucoane, de furia tâlharilor!\nPe Grigore râsul arendaşului îl enervă. Observă rece:\n– Dacă noi nici dintr-o nenorocire ca asta nu învăţăm nimic, atunci...",
  "Rogojinaru întrerupse supărat:\n– Adică ce să învăţăm, cucoane?... A-i ţine mai bine în frâu ori a-i lăsa să ne\nmăcelărească pe toţi cum porniseră?... Nu, nu, cucoane! Aruncaţi în foc cărţile\ncu teorii şi începeţi a vedea pe ţărani aşa cum sunt şi cum s-au arătat chiar\nacuma!... Lăsaţi-i să muncească, nu-i obişnuiţi să aştepte să le dea statul ce nu\nsunt în stare să agonisească ei prin muncă!... Să nu credeţi că ţăranul va fi\nvreodată mulţumit. Dacă mâine îi daţi pământ de pomană, are să vă ceară pe\nurmă vite şi unelte de pomană, pe urmă bani de pomană... veşnic câte ceva!...\n– Până una-alta au fost satisfăcuţi cu gloanţe! bombăni Grigore întunecat.\n– Poate ai fi vrut dumneata, cucoane, să le dea plăcinte calde şi felicitări\noficiale? strigă arendaşul, umflându-se. Îmi pare rău!\nApoi dacă dumneavoastră, care aţi pătimit ca nimeni altul, puteţi vorbi, ce să mai\nzicem de cei care...\nSpre fericirea lui Grigore, apărură Predelenii şi Rogojinaru rămase bodogănind\ncu geamantanul. Olga mulţumi cu un surâs lui Titu pentru flori.\n– Poetul nu se dezminte niciodată! strigă Predeleanu, strângând mâna tânărului\nHerdelea.\n– Mai cu seamă când e vorba de o domnişoară aşa de fermecătoare! zise tânărul",
  "cu pălăria în mână şi cu o privire admirativă către Grigore.\nDoamna Tecla Predeleanu era mai mişcată ca toţi. Îi părea rău că n-a luat şi pe\ncopii la gară, să fie de faţă când pleacă Olga, deşi peste câteva zile aveau să\nplece şi ei la ţară şi, în drum, să se oprească puţin la Craiova. Grigore, fericit şi\nîncurcat, zâmbea mereu, fără să se uite însă la Olga.\n– Ea, haideţi, urcaţi-vă în compartiment, că nu mai sunt decât trei minute! zise\nPredeleanu.\n– Sper că mai vii pe la Amara! spuse Grigore lui Titu.\n– Dacă o să mă primiţi, bucuros totdeauna! răspunse tânărul Herdelea,\nîmbrăţişându-l în aceeaşi privire cu Olga.\nPe urmă trenul porni atât de uşor că nici nu se simţi. Din aceeaşi fereastră, Olga\nşi Grigore surâdeau celor rămaşi pe peron, repetâ nd cu toţii ca un refren:\n– La revedere!... La revedere!... La revedere!\nGlasurile se amestecau, se confundau, se pierdeau în zgomotul din ce în ce mai\nmare al lumii...\nValea Mare–Muscel,",
  "decembrie 1930–septembrie 1932"
]